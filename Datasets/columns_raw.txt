Een collega schreef vorige week een artikel over een opvallende zaak, die voor de rechter was geweest. Een man uit Nieuwehorne ontving zo nu en dan een verstandelijk gehandicapte vrouw, om te zingen en televisie te kijken. Op een dag had hij, op haar verzoek zei hij zelf, haar schaamhaar afgeschoren.
Haar verzorgers hadden het ontdekt.
Twee dagen later ging de telefoon van de collega. Hij was er niet, daarom nam ik op. Een man aan de lijn, wiens naam ik zo snel niet verstond.
Hij: ,,Ja, jo prate mei X fan Nijehoarne.
No stie der woansdei sa’n stikje yn de krante fan Bij De Rechtbank. Dat wie fan in gefal, dêr hie in man it skaamhier ôfskeard fan in frou dy’t net goed wie en sa. Is dat echt gebeurd of is dat net echt gebeurd. Dat woe ik freegje.’’
Ik: ,,Nee hear, dat is echt gebeurd.
Ik kin de details fjierder net, want ik ha it sels net skreaun. Mar ús kollega giet alle dagen nei de rjochtbank ta en dan siket hy de nijsgjirrige gefallen derút. Dêr skriuwt der dan oer.’’
Hij: ,,Oh. Dus it is wol echt gebeurd?’’
Ik: ,,It is echt gebeurd.’’
Hij: ,,Ja, want ik kom sels fan Nijehoarne en wy hienen it deroer, wa’t dat dan wêze moat en dat wisten wy net. Doe sei ien tsjin mij: Ja mar dat betinke se sels op’e krante, dat is net echt gebeurd. Mar it is dus al echt gebeurd.’’
Ik : ,,Ja, dat is echt gebeurd hear.
Mar ik kin jo net sizze wa’t it wie.’’
Hij: ,,Nee, dat hoeft ek net. No dankewol.’’
Voor alle zekerheid zeg ik er nog maar eens achteraan: ook dit is echt gebeurd. Wat er in de krant staat verzinnen we niet zelf. Geen mens heeft zoveel fantasie. (Column verscheen op 30 november) .  
<|endoftext|>
Ze maakten een gepensioneerde indruk. In de intercity van Leeuwarden naar Amersfoort las hij de krant en zij ook. Terwijl hij alles in stilte tot zich nam, deelde zij steeds iets mee. Hield ze een foto van een horloge of een Mexicaans toetje omhoog en vroeg: ,,Vind je dit mooi?’’ Of zei ze al lezend: ,,De kinderen van Napoleon waren prins en prinses, daar had ik nog nooit bij stilgestaan. Want hij was natuurlijk keizer.’’ Hij knikte dan en las verder.
Ook had ze een plan. ,,Heb je gepast geld voor me? In Zwolle stoppen we toch even. Dan ga ik koffie halen.’’
Daar kwam de conductrice.
,,Hoe lang staan we stil in Zwolle?’’, vroeg de vrouw.
,,Drie minuten’’, zei de conductrice.
,,Dan kan ik wel koffie halen’’, zei ze in de richting van haar lezende man. ,,Je weet, ik ben een hele snelle vrouw.’’
,,Tuurlijk wel’’, voegde de conductrice toe. ,,Dat is ook altijd onze koffiestop.’’
Al bij Heerenveen deed de vrouw haar sjaal om. Na Steenwijk ging de jas aan. Even voorbij Meppel, toen ze vast opstond met gepast geld in de hand, waarschuwde haar man: ,,Heb je je OV-kaart wel in je tas?’’
De vrouw naast haar keek me aan of ze een hard hoofd had in deze onderneming. Zij maakte zich op om er straks iets van te zeggen, wanneer haar buurvrouw haar wegrijdende man ontzet zou nakijken vanaf het Zwolse perron.
Maar zo ging het niet. De snelle vrouw was zomaar terug, met haar koffie. Haar man had niet eens van zijn krant opgekeken.
,,Weet je wat ik laatst bijna voor je verjaardag had gegeven?’’, hervatte ze zorgeloos.
,,Zo’n e-book. Dan heb je dat gedonder met uitzoeken van boeken voor de vakantie ook niet meer, kun je al die detectives erin stoppen.’’  
<|endoftext|>
Als je over seks wilt lezen, ben je bij katholieken vaak aan het juiste adres. Andere geloven zullen er vast ook aan doen, zelfs heidenen zijn er niet vies van, maar die schrijven er minder snel over. (Waarschuwing: wie nog geen zestien is, moet maar niet verder lezen.)
De zeventiende-eeuwse priester Luigi Sinistrari uit het Italiaanse Ameno, die onder meer adviseur was geweest van het tribunaal van de inquisitie (een commissie-Deetman van vroeger, met strengere straffen), stelde op zijn oude dag een richtlijnenboek op voor biechtvaders.
Eén hoofdstuk eruit, ‘De Sodomia’, is beroemd geworden.
Een Franse vertaling kun je op Amazon kopen. Het voorwoord deelt het in bij de ‘pornotheologie’, Fransen hebben oog voor dat soort rariteiten.
Dat sodomie een zonde is, staat meteen aan het begin.
Maar daarmee begint het feest pas. De Franciscaan legt uitgebreid en niet in heel bedekte termen uit wat dat is en dat je er niet eens altijd een man bij nodig hebt. Sterker nog: volgens sommige auteurs die hij aanhaalt, hebben de vrouwen dit zelfs uitgevonden, soms met hulpstukken van leer, hout of glas. Zelf had hij in de biechtstoel gehoord van een adellijke moeder van drie kinderen, die geregeld een jonge jongen van achteren aanrandde. Met haar clitoris, vermoedt Sinistrari.
Zulke vrouwen horen volgens hem op de brandstapel.
Maar wat nu, als een geestelijke iemand zo aanrandt? Volgens een pauselijke wet, die in Sinistrari’s tijd al een eeuw oud was, moest zo’n figuur onmiddellijk van al zijn kerkelijke taken ontheven worden en overgedragen aan de wereldlijke rechtbank.
Maar zo was de praktijk niet, schrijft Sinistrari. Nog nooit was een schuldige geestelijke op die manier gestraft, steeds werd het vergrijp weggeredeneerd. ,,Waardoor de misdaad steeds meer aan terrein wint, omdat ze toch niet volgens de regels bestraft werd.’’ Dat was in 1700, nu driehonderdelf jaar geleden.  
<|endoftext|>
‘Kijk maar goed’’, zei mijn huisarts. ,,Dit is je voorland.’’
Hij bedoelde zichzelf. Hij was pardoes in het ziekenhuis beland. Iets met zijn kransslagader, je kon het zien op een rivierdelta-achtige afbeelding.
Het was echt schrikken. Een dokter hoort immers niet ziek te worden, dat is een slecht voorbeeld voor zijn patiënten. Maar nog minder hoort het op zijn leeftijd te gebeuren, we kennen elkaar al sinds onze studententijd en schelen maar weinig.
,,Hier zijn we veel te jong voor’’, zei hij dan ook.
Zijn vrouw en dochter luisterden en zwegen. Een joviale hartchirurg kwam melden dat deze patiënt al over een uurtje geholpen kon worden.
Na de ingreep toonde mijn huisarts een wondje op zijn pols met jodium erop. Door dat stigma waren ze, begreep ik, naar binnen gegaan met een dunne kabel, om daarmee als grotonderzoekers op speurtocht te gaan door zijn aderstelsel. Alle lijven zitten natuurlijk net even anders in elkaar en een kaart wordt niet bijgeleverd. Uiteindelijk was de kransslagader gevonden.
Die is nu verstevigd met een metalen buis ter grootte van een spijkertje. Reuze knap en fantastisch dat het kan.
Zijn vrouw had inmiddels geregeld dat hij de komende twee weken rust kan houden.
,,Twee weken? Dat is wel heel lang’’, sputterde hij. ,,Dat kan wel korter.’’
,,Nee’’, zeiden zijn vrouw en dochter tegelijk.
Toen al had hij moeten beseffen dat zijn leven niet meer van hemzelf was. Maar hij probeerde nog iets: ,,Ik krijg nu cholesterolafbrekers, dus dat betekent dat ik weer vet kan eten. Patat en bitterballen!’’
,,Vergeet het maar’’, zei zijn vrouw kordaat. ,,En we doen geen jus meer over de aardappels, maar water.’’
Hopelijk was dat laatste een grap. Want mijn voorland begon er nu ineens wel heel grimmig uit te zien.  
<|endoftext|>
Sinterklaas, dezelfde als bij ons, komt ook jaarlijks aan in Vancouver, Canada. Het eerste weekeinde van december vaart hij over de Fraser River met een raderboot en een stuk of twaalf Pieten. Op de kade zingen zeshonderd Canadese Nederlanders ‘Zie ginds komt de stoomboot’.
Daarna trekt de stoet naar een grote tent, waar de cadeaus, de warme stroopwafels, broodjes kroket en poffertjes wachten. Zo gaat het al bijna dertig jaar.
Maar onlangs kondigde de zwarte gemeenschap van Vancouver acties aan tegen Zwarte Piet, die ze voor achterhaald en racistisch houden. Twaalf koddige, zwartgeverfde figuren in bonte pakjes aan te zien voor alle kleurlingen, dat is pas generaliseren, zou je zeggen, maar de organisatie zat ermee. ,,Het is een kinderfeest’’, zegt organisator Tako Slump. ,,Het laatste wat je wilt is protest.’’
Haastig overlegden de organisatoren of Piet misschien blauw moest worden, of oranje, of gewoon blank blijven. Maar emigranten hechten nog meer aan traditie dan thuisblijvers: zonder Zwarte Piet geen Sinterklaas.
Vorige week besloot Slump (op zijn 28ste uit Slochteren naar Canada vertrokken; eigenlijk schrijf je Taco, maar dan denken Canadezen aan een Mexicaans hapje) het af te blazen.
Geen intocht, geen cadeautjes, geen liedjes met accordeonbegeleiding.
Daarop kwamen veel reacties van Nederlandse Canadezen. Ga maar na: sommigen hadden er jaarlijks een autorit van vijf uur voor over. Ze droogden de tranen van hun kinderen en schreven naar de kranten. ,,Uit boosheid, dat we in het muliculturele Canada als Nederlandse community onze eigen cultuur niet kunnen vieren.’’
Slump begrijpt de mensen die zich beledigd voelen wel, maar ze handelen uit onwetendheid, denkt hij. ,,We moeten hen duidelijk maken dat hier twee historische dingen door elkaar gehaald worden, de slavernij en Zwarte Piet.’’
Of dat gaat lukken? ,,Volgend jaar verwacht ik dat er wel weer een intocht is’’, zegt Slump. ,,But we have work to do.’’
<|endoftext|>
De eerste film die ik in een bioscoop zag was ‘M*A*S*H’, in 1971. In de buurt van Grolloo, waar onze brugklas logeerde in jeugdherberg De Berenkuil. De klasseleraar had hem uitgezocht.
Hij kreeg spijt toen er een blote vrouw in beeld kwam. Het bleef nog lang onrustig op de slaapzaal, maar dat was het zonder die vrouw mogelijk ook geweest.
De jaren erop bleef mijn bioscoopbezoek bescheiden. Pas op 8 mei 1974 werd het serieus, met ‘The good, the bad and the ugly’.
Voor zestien jaar en ouder, maar mijn oom kreeg me toch mee de zaal in. Clint Eastwood met zijn hagelwitte tanden en coole houding maakte diepe indruk.
Net als de omvang van het doek, het geluid, de hele bioscoopervaring.
Dit wilde ik nooit vergeten.
Thuis noteerde ik de filmtitel op een multomapblaadje, met de datum, en het handjevol films dat ik eerder had gezien. Dat velletje werd een map vol, want ik bleef het bijhouden. De laatste is ‘Carnage’ van Roman Polanski, gisteravond in Tivoli, waar ze trouwens slecht projecteren.
Dit jaar sloeg de laksheid toe.
In mei stopte ik eenvoudigweg met noteren. Later, dacht ik, ik onthou het zo wel. Maar wat in je hersens zit staat nog niet op papier, en voor je het weet ben je maanden verder. Clint Eastwood had de boel nooit zo laten verslonzen. Maandag was het nu of nooit, bijwerken of weggooien.
Met veel puzzelen kwam ik een heel eind, op de film van 9 augustus na. Met geen mogelijkheid was te achterhalen wat ik toen had gezien.
Daarom begon ik aan deze column, als requiem voor de lijst. Die is na veertig jaar niet meer compleet en dus waardeloos geworden. Sorry, Clint.
Maar terwijl ik schreef schoot het me ineens te binnen: ‘Midnight in Paris’ van Woody Allen!
We kunnen weer jaren vooruit.
Er zijn nog films genoeg te bekijken.  
<|endoftext|>
‘Maar hij is niet bekleed van binnen!’’, protesteerde Anne Wieb Wijnsma. Hij is een van de bedenkers van de lijkkist in Cambuurkleuren die gisteren in deze krant en bij Cambuur op de middenstip stond. Ik had hem en zijn collega Johanna van der Zee gevraagd of ik erin mocht liggen. Voor de ervaring. De bekleding kon me niet schelen.
De ervaring is als volgt. Gadegeslagen door een handjevol mensen op het verder verlaten veld, die vermoedelijk heimelijk overwogen de GGZ te bellen, klim je in de openstaande kist.
Daarin ga je voorzichtig languit liggen, in mijn geval met de voetzolen tegen de ene kant, de kruin tegen de andere en de schouders tegen de wanden. Hij zat als gegoten. Wijnsma legde het deksel erop. ,,Ik schroef hem niet dicht’’, zei hij zorgzaam.
,,Dus je kunt de kist zo openduwen.’’
Binnenin heb je geen besef van de kleuren van de kist, het stadion rondom je, de middenstip onder je, de lege tribunes met daaromheen de rest van de stad. Zo’n Cambuurkist is nauw van binnen, ruikt naar hout en het is er koud, al wordt het met het deksel erop vrij snel warmer.
Het enige licht komt door de schroefgaten voor de handvaten en een smalle kier bij de voeten.
Het deksel sloot net niet helemaal aan omdat ik mijn schoenen nog droeg, legde Wijnsma later uit. ,,De meesten hebben geen schoenen aan.’’
Wel hoor je de stemmen goed.
Van Cambuurfan Tamme de Jong, die iedereen vertelde dat hij later ook zo’n kist wil en een plechtigheid met Ut Woanskip.
,,Andere mensen gaan naar de kerk, mien geloof is Cambuur’’, zei hij.
Of de stem van Johanna van der Zee: ,,Ik ga de hele dag met kisten om, maar met een levende erin, dat vind ik maar macaber.’’
Dat leek me een goed moment om weer rechtop te gaan zitten.  
<|endoftext|>
Het nieuwe Provinsjehûs heeft flexibele werkplekken. Je kunt dus steeds ergens anders gaan zitten. Slim bedacht, want dat draait er straks op uit dat ambtenaren zo vroeg mogelijk binnenkomen om de mooiste plekjes aan het raam te veroveren, zoals de brutaalsten van de klas zich op schoolreisjes altijd meester maken van de achterbank.
Persoonlijk zou ik zo hard mogelijk alle trappen op rennen en in een van de twee ronde glazen torentjes gaan werken die bovenop het dak staan. Veel ruimte is er niet en het is er koud, maar je kunt er de stad in de gaten houden als een vuurtorenwachter de zee. Sjoerd Soeters, de architect, is tenslotte op Ameland geboren.
Er is daar alleen geen verrekijker.
Op de vuurtoren van Ameland hangt er wel een, een krachtige die door een plafondrail alle kanten opkan. Met helder weer kun je er de sluizen van de Afsluitdijk mee zien.
Toen ik eens op Ameland achter de bar stond, werd ik gebeld door een vuurtorenwachter, een bekende van me, die uitriep dat ik onmiddellijk moest komen. Dat kon niet, ik was aan het werk. Maar er lag een paartje in de duinen te vrijen, vertelde hij, en ze hadden vanuit de toren zo’n goed zicht dat ze op het horloge, dat de heer als enige kledingstuk aan had gehouden, konden zien hoe laat het was. Dit was duidelijk een stuk interessanter dan de sluizen van de Afsluitdijk.
Vanuit de torentjes op het Provinsjehûs moet dat ook mogelijk zijn. Zo met het blote oog kijk je al bij minstens 35 procent van de Leeuwarder woningen naar binnen. Met een goede verrekijker zijn dat er vast nog veel meer. En dan zegt u misschien, dat Provinsjehûs was duur genoeg, daar hoeft niks meer bij. Maar dan zeg ik: zo’n verrekijker bespaart een klok, want je kunt ermee op horloges kijken.  
<|endoftext|>
Nederland kom je niet makkelijk in, naar het schijnt. Als je er geboren wordt ben je in een keer binnen, alle anderen dringen minder eenvoudig in dit koninkrijk door.
De afgelopen week werd Mauro het boegbeeld van mensen van goede wil die in Nederland zouden willen blijven, maar stuiten op wat voor buitenstaanders nog het meest op zakelijke harteloosheid lijkt.
Rondom zijn geval - een paar verstandige mensen hadden het in een uurtje kunnen oplossen - ontspon zich een enorme strijd, een botsing tussen emotie, beleid en partijpolitiek. Van mij had hij mogen blijven, maar ik ga daar niet over. Het pleit is in zijn nadeel beslecht, hooguit is er uitstel als hij zich als studiebol ontpopt.
Nu de hemel. Zelfs niet-christenen als ik weten dat je daar ook niet zo een-twee-drie binnenkomt.
In het evangelie van Mattheüs (zoek het maar na, hoofdstuk 25) legt Jezus zelf uit hoe het toelatingsbeleid van ,,het koninkrijk dat al sinds de grondvesting van de wereld voor jullie bestemd is’’ in elkaar zit.
Het komt erop neer dat iedereen die barmhartig is geweest welkom is. Dit staat er: ,,Alles wat jullie gedaan hebben voor een van de onaanzienlijksten van mijn broeders of zusters, dat hebben jullie voor mij gedaan.”
Beloning: het eeuwige leven.
Voor de mensen die niet vriendelijk voor anderen zijn geweest lijkt de kans evenwel verkeken: ,,Hun staat een eeuwige bestraffing te wachten.’’
Er wordt niet eens een uitzondering gemaakt voor mensen die nu en dan barmhartig zijn en dan weer niet, zoals vermoedelijk de meesten van ons. Als ik hier echt in zou geloven, als christelijk politicus bijvoorbeeld, zou ik me toch zorgen gaan maken. Eeuwige bestraffing, dat klinkt nog erger dan Angola.  
<|endoftext|>
Wasmachines en wasdrogers van Amerikaanse makelij zijn allemaal verkeerd. Europese zijn veel beter. Want al hebben ze een langer wasprogramma, ze verbruiken minder water en zeep en kleren komen er zachter en schoner uit.
Dat zeg ik niet, dat zegt Steve Jobs, en hij was een man met smaak. Toen hij zijn huis inrichtte, moest elk meubel beredeneerd worden en de wasmachine en –droger ook. De beslissing kostte hen twee weken dagelijks overleg aan de eettafel. Uiteindelijk kwam er een Miele. ,,Ik ben daar opgetogener over geweest dan alle andere hightech in jaren’’, zei Jobs.
Het staat in zijn biografie, een boek dat Jobs besteld heeft bij journalist Walter Isaacson. Het is om raadselachtige redenen een bestseller. Tuurlijk, de man is interessant, maar dat verklaart niet waarom zoveel mensen dit boek willen hebben. De meeste dingen over deze onaardige, briljante ondernemer zijn wel bekend, en de apparaten die hij heeft laten maken helemaal.
Zouden al die lezers een formule verwachten om even creatief en succesvol te worden? Ik heb het boek (gratis gedownload, sorry Steve) net uit en weet nu: die staat er niet in.
Wel zou het interessant zijn als meer managers Jobs zouden nadoen. Hij barstte soms in huilen uit, LSD vond hij een leerzame drug, collega’s dwongen hem in zijn jonge jaren om eindelijk eens een douche te nemen en hij vroeg sollicitanten of ze nog maagd waren. Zoiets kom je in het bedrijfsleven weinig tegen.
Daarnaast belazerde hij zijn vrienden, zeurde hij de president aan de kop om meer voor het bedrijfsleven te doen, keek hij niet altijd naar zijn kinderen om, kon hij andermans ideeën volkomen shit vinden, om ze een week later als zijn eigen idee te presenteren, en was hij erg van zichzelf overtuigd. Ook karakteristiek, maar ik heb begrepen dat zulke managers er wel meer zijn.  
<|endoftext|>
Als het helemaal misgaat op de generale repetitie, is dat een goed teken, sprak de regisseur ons gisteravond moed in. Het is een showbusinesswijsheid die je vaak hoort. Mijn vader zei het voor ik naar de generale ging en een kennis die dominee is, bevestigde het na afloop: een generale repetitie hoort slecht te gaan.
Het lijkt me bijgeloof, waar nooit enig wetenschappelijk onderzoek naar gedaan is. Daar ga ik me verder niet druk om maken.
Maar je kijkt er anders tegenaan als je ineens deel uitmaakt van een muzikaal spektakel als ‘Paardenkracht Mannenmoed’, over jutters, vuurtorens en reddingboten.
Ik ben er een soort historische verteller in.
Het probleem is namelijk, dat de generale repetitie best redelijk ging. Het koor klonk goed, alle tussenspelen liepen soepel, de overgangen waren vlot. En daar zegt zo’n wijsheid dan weer niks over. Moet je het ergste vrezen als een generale ‘best redelijk’ verloopt? Is het een duister voorteken voor de première vanavond? Zet ik te laat in? Krijgt het koor de slappe lach? Valt de stroom uit? Vergeet ik mijn microfoontje uit te zetten als ik naar het toilet ga, zodat de hele kerk het hoort klateren?
,,Het ging goed’’, zei de regisseur na afloop joviaal, om het allemaal nog erger te maken. ,,Er zijn een paar technische dingetjes, maar dat komt woensdag op de première wel in orde. We zien elkaar dan!’’
Gelukkig liep ik na de generale naar huis met een vriend, tevens koorlid, die er een gewoonte van maakt zaken kritisch te volgen. Zo goed ging het helemaal niet, zei hij. En om zijn gelijk te bewijzen klopte hij op zijn borstzak, waar hij een lijst punten had die veel beter kunnen en moeten.
Dat was toch wel erg geruststellend.  
<|endoftext|>
Zaterdag werden er Gouden Gurbes uitgereikt, prijzen voor iepenloftspullen.
Na afloop waren er consumptiebonnen, bier en twijfels aan de jury. Wat ik het mooist vind aan iepenloftspullen, zei ik tegen iemand die bij Jorwert betrokken is, is dat een compleet dorp een jaar in de weer is om iets te organiseren dat verder volstrekt zinloos is.
,,Volstrekt zinloos?’’, riep de man - laten we hem Ekko noemen, dat is toevallig ook zijn echte voornaam. ,,Volstrekt zinloos?’’
Ik had een gevoelige snaar geraakt, dan moet je genadeloos doorgaan. ,,Tuurlijk’’, zei ik.
,,Kunst, muziek, toneel: wie heeft daar nu wat aan? Jullie kunnen beter een jaar lang met zijn allen vrijwilligerswerk doen in ziekenhuizen of gewoon hard werken. Daar vraagt Nederland nu om, niet om hopsasa en tralala op een podium. Ga een bejaarde wassen als je zoveel tijd over hebt!’’
Ekko hapte naar adem en begon over sociale cohesie, over horizonverbreding, over boven jezelf uitstijgen en over plezier.
,,Daar komen we niet verder mee’’, zei ik, even hardvochtig als de mier uit Lafontaines fabel.
,,Al die tijd die gaat zitten in het lezen van boeken of het luisteren naar muziek, daar hadden we ook maatschappelijk en economisch nut van kunnen hebben. Terwijl wij hier zingen, halen China en India de buit binnen, je leest het elke dag in de krant. Straks kloppen we daar berooid aan de deur en dan zeggen ze: jullie hebben de hele zomer gezongen, dan ga je nu maar dansen.’’
Rechtstreeks van Lafontaine gejat: dansez maintenant. Ekko, onzeker of ik het meende of niet, gaf de hoop op. Ik moest hem alleen beloven dit nooit aan Halbe Zijlstra te vertellen.
Voor je het weet breng je zo’n man op een idee. Dus als u hem toevallig treft: mondje toe.  
<|endoftext|>
Op het plankier kondigde iemand aan dat hij over Jezus Christus ging zingen en de popgroep barstte los in nogmaals een vertaald lied van Johnny Cash. Dat was op het festival Freeze in de Harmonie zaterdag. Je kon er voldoende meemaken, maar de personen rondom me hadden wat anders aan hun hoofd. Strak staarden ze naar de schermen van hun mobieltje, de gezichten werden er flets door verlicht. Aan bier drinken kwamen ze eventjes niet toe.
Ik gluurde bij mijn buurman.
Tot mijn verrassing schoof hij virtuele letterblokjes heen en weer. Warempel, dat ken ik uit het verleden!
,,Ben je aan het scrabbelen?’’, riep ik boven de reli-rock uit.
,,Wij allemaal’’, riep hij in mijn oor. ,,Wutfut.’’
,,Buttfuck?’’, herhaalde ik, het was nogal rumoerig. Hij liet het schermpje zien: Wordfeud bedoelde hij en het was sprekend scrabble. Je stuurt je vondsten het internet op en wacht op een tegenzet. ,,Het is heel verslavend’’, riep buurman, toen had hij geen aandacht meer voor me.
Blokloze lange-afstandsimultaanscrabbleverslaving, ik heb het nu eveneens. Je speelt tegen maximaal dertig anderen en na hun antwoord piept je telefoon.
Ik heb er al een paar maal het bed voor verlaten. Een gehaaide Noor, Håkon Bertheussen, verdient er dagelijks 75.000 dollar mee.
Het enige gemis is, dat je je bij niemand kunt beklagen als je een woord als ‘bijgedekt’ goed vindt kunnen. Een mooi achtletterwoord, waar ik vannacht om half drie al mijn letters in kwijt had gekund: 40 bonuspunten benevens driemaal woordwaarde.
Met het echte scrabble kon je dan nog misnoegd het spelbord wegslingeren en ‘flutspel’ roepen.
Ook een mooi achtletterwoord, trouwens, moet ik even onthouden. Net als de andere in dit stukje, 49 in totaal. Als ik in plaats van ‘verrassing’ ‘surprise’ had geschreven waren het er zelfs 50 geweest.  
<|endoftext|>
Mijn hoofdredacteur heeft gesuggereerd, dat ik misschien eens een jurk aan moet trekken.
Dat zit zo: een van de mooie dingen van de troonrede vind ik de deftige, duidelijke dictie van koningin Beatrix en vooral haar scherp sissende S. Die klinkt zoals de Engelsen hem uitspreken, met de tong bij de tandrichel.
Dat heet de alveolaire stemloze fricatief, inderdaad.
Alle andere Nederlanders zeggen de S met de tong een beetje gekruld middenin de mond (een stemloze retroflexe fricatief). Die klinkt veel ruisender.
Op prinsjesdag kan ik nooit de verleiding weerstaan voortdurend ‘leden van de statengeneraal’ te zeggen met zo’n scherpe S.
,,Je zou een goede vervanging voor de koningin zijn’’, suggereerde de hoofdredacteur toen hij het hoorde.
,,Ik zie er niet uit met een jurk aan’’, kaatste ik terug.
,,Dat weet je pas als je het uitprobeert’’, zei hij.
Daar heeft hij een punt. Ik heb er niks mee, jurken, maar ja, als een boven je gestelde het oppert moet je het serieus overwegen.
Bovendien komt het misschien de krant wel ten goede, zo’n man heeft daar oog voor. Daar moet je veel voor over hebben.
Daarom wilde ik het volgende met u afspreken: Als u zich met laten we zeggen minstens honderd man aanmeldt als nieuwe abonnee, doe ik een jurk aan.
Geen proefabonnement of zo, en zeker een jaar lang, anders begin ik er niet aan. Mochten het er bijvoorbeeld 250 worden, dan mag u met zijn allen met mij in de jurk op de foto. Bij nog hogere aantallen gaan misschien meer collega’s overstag, wie weet zelfs de hoofdredactie, en overweeg ik serieus om volgend jaar de troonrede voor te lezen. Die S kan ik al.  
<|endoftext|>
Beklim niet de dom van Florence!, had een collega gewaarschuwd.
Hij had dat zelf wel gedaan en was onderweg geschrokken van het tweerichtingsverkeer op trappen die voor één net breed genoeg waren.
Een vrouw was bij het afdalen zo door engtevrees bevangen dat ze geen kant meer uit durfde. Verschillende toeristen stonden klaar om haar eventueel met een klap in het gezicht tot bedaren te brengen. Klim er niet op, zei de collega. Dat is vragen om problemen.
Dus nu ik toch in Florence was, liep ik dadelijk naar de feestelijke basiliek van de Heilige Maria van de Bloemen. Zo heet die dom. Ik sloot me aan bij de rij voor de beklimming van de beroemde koepel. Die is trouwens niet rond maar achthoekig, en een beetje spits.
De bouwer, Brunelleschi, schijnt indruk gemaakt te hebben op de sollicitatiecommissie door een ei met een deukje rechtop neer te zetten op een marmerblad. Zelfde kunstje dat Columbus jaren later ook deed.
Je moet door een zijdeurtje naar binnen, waar ze waarschuwen dat er zo meteen 463 scalini zijn en no ascensore. Het werd afgeraden voor mensen met hartproblemen. En die waren er zeker bij, als ik de lange rij zo eens bekeek. Hele dikke waren er ook, wat veelbelovend is voor het passeren. Peuters in buggy’s krijsten nu al van ellende. En er waren veel vrouwen, zodat er alle kans was op trappenhysterie en de mogelijkheid tot neerslaan onderweg. Het beloofde veel goeds.
Maar dat was er niet. Afgezien van de man die de treden hardop telde en op minder dan 463 uitkwam heb ik geen gestoorden gezien. Het passeren was makkelijk, want er gingen voornamelijk Japanners omlaag, die klein zijn en het afgelopen jaar wel erger hebben meegemaakt. Ook hoefden we niemand neer te slaan. Wat een koepel vol uitdagingen had geleken was achteraf maar een beetje dom.
<|endoftext|>
Precies een maand nadat de torens in New York waren ingestort liep ik er rond. Burgemeester Rudy Giuliani had iedereen opgeroepen vooral naar zijn stad te komen, voor het toerisme, de charme en misschien ook een beetje voor closure, zoals Amerikanen dat noemen. Misschien was het gewoon een prijzig soort ramptoerisme.
Je kon niet op het terrein komen dat later Ground Zero is gaan heten. De straten in de omtrek waren afgezet met van die houten balustrades waar je hier je fiets tegenaan zet. Het was dichtbij genoeg om verderop licht, rook en graafmachines te zien. Er hing een droge geur van steengruis.
Bij de hekken stonden veel mensen zwijgend de straat in te kijken. Daar verderop hadden twee hoge flatgebouwen gestaan, onmenselijk recht en strak, vooral als je er destijds tussen ging staan en omhoog keek. Een pijlsnelle lift schoot je tot bijna aan het dak, waarvandaan je weer omlaag kon kijken.
Zulke dingen doe je als toerist.
Dat hadden de meeste anderen achter de hekken vast ook gedaan. En als ze er nooit op waren geweest, kenden ze de gebouwen wel uit films, want ze bepaalden de skyline van Manhattan.
Van ‘The French connection’, toen ze nog in aanbouw waren, tot in ‘A.I’, de film die hier draaide toen ze er in werkelijkheid al niet meer stonden.
Mensen maakten foto’s de straat in, ik ook. Ik heb ze hier in een mapje, maar een goede zit er niet bij. Fantoomflats kun je niet vastleggen, die heb je alleen maar in je hoofd.
<|endoftext|>
Ik ging naar de boekhandel om een boek te stelen. Dat doe ik anders nooit (op één keer na, een boek van Aleksey Tolstoy, dat heeft me altijd op het geweten gedrukt), maar nu kon het.
Het gaat om de gedichtenbundel ‘Ongevat verlangen’ van Gijsbert Pertüz. Hij verscheen al in 2009 en de flaptekst belooft de lezer lust, liefde, dood, ontkenning, frustratie en realiteit.
Ook dicht hij, lezen we, over de ,,ordedienst van het geweten’’.
Op het omslag staat een Alma Tadema-achtige dame.
Dat boek kun je best stelen, Pertüz is al binnen. In werkelijkheid heet hij Clemens Güppertz (hussel de achternaam door elkaar en je krijgt G. P. Pertüz. G.
P. Prützer was ook mogelijk). Hij was personeelsfunctionaris van ziekenhuis De Tjongerschans in Heerenveen, waar ze zo onnozel zijn dat ze vertrekkend personeel dik een miljoen meegeven.
De literatuurgeschiedenis kent slechts weinig dichters die het zo goed voor elkaar hebben.
Voor de meesten is het sappelen op een koud zolderkamertje, met barre vooruitzichten. Maar niet bij Pertüz, die om aan te geven dat hij er warmpjes bij zit twee wollen truien over elkaar aan heeft op zijn schrijversfoto.
Zulke omstandigheden wekken een morbide nieuwsgierigheid op naar zijn werk. François Villon wordt als dichter interessanter als je weet dat hij een moord en wat diefstallen op zijn geweten heeft. Of Gerrit Achterberg: die schoot zijn hospita dood. Andersom kan ook: Bonnie Parker (van boevenduo Bonnie en Clyde) schreef gedichten en Charles Manson (griezelige moordenaar) ontpopte zich als singer-songwriter.
Geen enkele winkel had het boek, zelfs De Slegte niet. Ik heb goed gekeken, bij boekhandels is het soms wat zoeken om poëzie, maar nee hoor. Wat Pertüz meldt over de ordedienst van het geweten zal me altijd een raadsel blijven. Want kopen ga ik het niet, ik ben wel wijzer en hij heeft het niet nodig. Dus ziet u het ergens: van mij mag u het stelen.  
<|endoftext|>
De boze wolf heeft het altijd gedaan. Dat hij op een wrede manier wordt doodgemaakt, heeft hij helemaal aan zichzelf te danken. Had hij maar met zijn poten van het onschuldige, lieve Roodkapje af moeten blijven!
Die sprookjesachtige manier van denken zie je ook nu Dominique Strauss-Kahn niet verder vervolgd wordt. Hij zou het kamermeisje Nafissatou Diallo hebben aangerand. Dat wil zeggen, op kamer 2806 in het Sofitel van New York zou hij bloot en hitsig onder de douche vandaan zijn gestapt, hij smeet de kamerdeur in het slot en propte zijn piemel in haar mond. Zij naar de politie, hij in de cel.
Dat is je reinste Roodkapje.
Weerloze, analfabete vluchtelinge uit Guinee-Conakry overmeesterd door de even geile als machtige topman van het Internationaal Monetair Fonds. Veel reacties stelden dan ook dat zulke patsers (mannen met macht worden zelden sympathiek gevonden) niet moeten menen dat ze maar alles mogen.
Deze week bleek die zaak te wankel om hem voor de rechter te brengen. Roodkapje bleek een jokkebrokje te zijn geweest.
Misschien is ze zelfs een doortrapt sletje, dat besefte hoe deze wolf in elkaar zit en daar gebruik van probeerde te maken.
Dat strookt niet met het wereldbeeld van weerloze meisjes versus machtige patsers. Daarom zijn de reacties eigenlijk hetzelfde gebleven. Veel mensen vermoeden hier geslepen advocatentrucs en troosten zich met de gedachte dat de boze wolven van de wereld in elk geval een gevoelige slag is toegebracht. De happy ending voor DSK (om maar eens een term uit de massagewereld te gebruiken) is voor hen onbevredigend. Verzuipen moet hij, met een buik vol stenen.
<|endoftext|>
Duitsers doen zich voor als ernstige lieden die zelden lachen. Ze lezen Goethe en Schiller en luisteren naar Wagner en Brahms, allemaal geen wandelende moppentrommels. Ze noemen elkaar Herr Doktor of Frau Bundeskanzlerin en rijden in serieuze auto’s.
Dat is een mythe. Duitsers lachen veel en vaak. Maar ze houden het geheim. Heel anders dan bijvoorbeeld Engelsen, die zulke grote humor-exporteurs zijn dat iedereen John Cleese, Benny Hill of Borat kent.
Vraag een Duitser naar zijn jodeldiploma, of naar de eigenschappen van de steenluis, en de kans is groot dat hij subiet in een deuk ligt. Misschien begint hij spontaan het gesprek te citeren tussen twee heren die in dezelfde hotelbadkuip zijn beland en niet willen wijken. Als hoogtepunt komt de uitspraak: ,,Die Ente bleibt draußen’’ – de badeend komt er niet in.
Dat komt allemaal uit sketches van Loriot, een Duitse grappenmaker die maandag is overleden. Loriot leverde brave, maar komisch overdreven humor over Duitse burgers. Hij deed niet onder voor Jiskefet, maar mensen kijken je glazig aan als je ze dat vertelt. Net zoals ze verbaasd kijken als je zegt dat Hape Kerkeling zo fantastisch koningin Beatrix heeft nagedaan of dat cartoons van Martin Perscheid hilarisch zijn.
Duitsers werken eraan mee om de mythe van ernst in stand te houden. Toen Berlijn nog uit twee stukken bestond met een muur ertussen logeerden we in het pension van Herr Habicht, die in Engeland had gewoond.
Zijn inzicht over het verschil in volksaard deelde hij met ons.
,,De Engelsen hebben geen Disziplin’’, legde hij uit. Dat hadden de Duitsers op hen voor. Maar daar kwam de nekslag: ,,Die Deutsche haben keine Humor’’.
Pas nu, meer dan twintig jaar na de val van de muur, realiseer ik me dat hij waarschijnlijk een grap heeft gemaakt.  
<|endoftext|>
Altijd als mijn moeder tussen het drukke werk door tijd vond om te lezen, pakte ze - in mijn herinnering - ‘Voor wie de klok luidt’ van Ernest Hemingway.
Een boek met een vage titel, vond ik destijds. Van het omslag werd je ook niet wijzer. Een groenige man leunde vermoeid tegen een boom, met een brandende brug op de achtergrond.
Luidde voor hem een klok? Voor wie anders? Ik wist niet waar de klepel hing.
Met dat boek is ze – nog steeds in mijn herinnering – de hele jaren zestig zoet geweest en een groot deel van de jaren zeventig. Want als ze aan lezen toekwam, viel ze steevast in een diepe slaap met de vermoeide groenige man op haar schoot.
De herinnering klopt waarschijnlijk niet, mijn moeder las in werkelijkheid veel en gretig.
Toch is dat boek me bijgebleven als de roman waarbij ze steeds insliep. Je kon erop wachten, eerst knikte haar hoofd, dan werden de oogleden zwaar en nog voor ze de alinea uit had hing ze achterover tegen de rugleuning. Ze was ver weg en ademde door haar mond.
Het schoot me te binnen, omdat ze gisteren in het verzorgingstehuis precies zo lag te ademen: hoofd achterover, ver weg, mond open. Ditmaal sliep ze niet vanwege een boek, lezen lukte al tijden niet meer, maar door een slaapmiddel uit een pompje. Daardoor had ze geen pijn meer. Gisteravond is ze overleden.
‘Voor wie de klok luidt’ gaat over de Spaanse burgeroorlog.
De titel ontleende Hemingway aan John Donne, een tijdgenoot van Shakespeare, die over sterven en doodsklokken mijmerde.
,,De dood van ieder mens vermindert mij omdat ik bij de mensheid hoor’’, schrijft Donne.
,,Laat daarom nooit navragen voor wie de klok luidt: hij luidt voor jou.’’  
<|endoftext|>
Twee jaar geleden trof ik een vriendelijke man met een doos vol kobaltblauwe flessen. Hij had ze gevuld met alkalisch water.
Dat hielp hem niet alleen bij de bestrijding van zijn suikerziekte, hij werd er ook fit van en had daarom dat jaar de PC in Franeker gewonnen. Nou ja, vooral door goed te kaatsen natuurlijk, met Gert-Anne van der Bos en Daniël Iseger, maar hij had een onwrikbaar geloof in de kracht van dat water.
Hij heette Folkert van der Wei en omdat ik dadelijk kritisch deed over dat water – ik geloof niet zo in die dingen – kreeg ik een fles van hem. Het smaakte een beetje fletser dan kraanwater en toen ik het op had begreep ik nog steeds weinig van kaatsen.
Het jaar erop werd Van der Wei uit dat winnende partuur gezet, tot zijn eigen grote schrik.
,,Ik tocht dat wy in team wienen’’, zei hij in deze krant. Maar ja, zo gaat dat in de sport. Dat wist hij natuurlijk ook.
Nu, weer een jaar later, heeft iedereen het over hem en Herman Sprik, want tijdens de PC hebben ze hun derde man gewisseld.
Dat is Marten van der Leest, die geblesseerd was en volgens beide anderen niet goed kon spelen.
Dat hebben we geweten, een week later is de discussie nog aan de gang. Vooral omdat veel mensen ambitieuze sportteams verwarren met gezelligheidsverenigingen en zo’n wissel dan matennaaierij vinden.
Zulke mensen zien een camaraderie in zo’n team, die weliswaar mooi meegenomen zou zijn als hij er is, maar er helemaal niet hoeft te wezen. Ze willen dolgraag in die broederschap geloven, want daar wordt de sport meeslepender van. Wat dat betreft is sport net alkalisch water.  
<|endoftext|>
Misschien heeft u erover gelezen: in de journalistiek gaat het niet best.
Over de oorzaak verschillen de meningen. Volgens sommigen zijn journalisten te links, volgens anderen te ouderwets en nog weer anderen zeggen dat het allemaal te duur is, kranten en zo. Het kan ook wel voor niks. Dat laatste argument probeer ik wel eens uit op mijn timmerman, maar die is er niet gevoelig voor.
Hoe dan ook, als journalist moet je op je tellen passen en kijken waar je kansen liggen. Die liggen, lezen we in deze krant, in buurland Duitsland. Dat heeft dringend leraren Nederlands nodig, want elke jonge Duitser in Münster wil Niederländisch leren.
Waarom, dat stond er niet bij.
Misschien om beter te onderhandelen in coffeeshops, misschien omdat ze Cees Nooteboom in het Nederlands willen lezen. Die schijnt daar erg populair te zijn.
Zou het iets zijn? Aan mijn achternaam zal het niet liggen.
,,Gutentag, ich bin Herr Walthaus’’, daar schiet zo’n Duitse schoolklas meteen van in de houding.
Nooteboom wordt een hobbel, ik liep vast in ‘Rituelen’, al hadden vrienden me bezworen dat het een leesbaar boek zou zijn. Maar alles voor de goede zaak, als het er echt op aankomt lees ik zelfs Mulisch.
Verder is het appeltje-eitje, het Nederlands heeft niet eens naamvallen. Er zijn maar drie moeilijke dingen: het klankverschil tussen ‘eu’ en ‘ui’, wanneer gebruik je ‘het’ en wanneer ‘de’ en hoe zit het met ‘er’, dat zomaar kan opduiken.
Zouden journalisten deze overstap massaal maken, dan ontstaat in Duitsland een nieuw clichébeeld van De Leraar Nederlands, zoals hier een clichébeeld bestaat van De Leraar Duits.
Hopelijk duiken ‘veel te links’ en ‘ouderwets’ daarin niet meer op, al zou ‘te duur’ wat mij betreft nog kunnen.  
<|endoftext|>
Mensen doodschieten uit ideologie is het voortzetten van een discussie met andere middelen. Geen enkele discussie is dat waard.
Zo doet dokter Thomas Stockmann het niet eens, uit ‘Een vijand van het volk’ van de Noorse toneelschrijver Henrik Ibsen. Stockmann is de vijand uit de titel, want hij wil wereldkundig maken dat de plaatselijke badinrichting vergiftigd is.
Niet alleen het bad, de hele maatschappij is in zijn ogen verrot.
In Ibsens tijd was de term lone wolf onbekend, anders was die vast gebruikt. De waarheidslievende dokter zwemt het hele stuk door tegen de stroom in, tegen vaste waarheden, de massa, de politiek. Zelfs zijn broer de burgemeester vervreemdt hij van zich. Hij stelt aan het eind ,,dat de sterkste man in de wereld hij is, die het meest alleen staat’’.
Het stuk komt niet voor in de 1516 pagina’s die Anders Breivik bij elkaar heeft gescharreld, terwijl de titel ‘Een vijand van het volk’ hem al had moeten aanspreken. Opmerkingen over sterke mannen die er alleen voor staan, zullen ook een kolfje naar zijn hand zijn.
Maar Ibsen heeft het niet over multiculturalisme, in Breiviks ogen het grote kwaad dat rondwaart door Europa. Daarin staat hij dan weer niet alleen, dat hoor je zelfs gestudeerde mensen en staatshoofden beweren.
Terwijl die echt wel weten dat multiculturalisme meestal een politiek correcte term is voor racistische praatjes over sinistere volkeren die ons en onze levenswijze bedreigen met hun minderwaardige gedoe.
,,De meerderheid heeft nooit gelijk’’, zei Stockmann. ,,Wie vormen de meerderheid van de bevolking van een land? Zijn het de verstandigen of de dommen?
Jullie zullen vast niet aanvechten dat op dit moment de dommen over de hele wereld een overweldigende meerderheid vormen.’’
Schreef een Noorse toneelschrijver 130 jaar geleden. Nu is dat hopelijk anders.
<|endoftext|>
Wie de nieuwe Harry Potter niet heeft gezien en dat nog wel wil, moet dit niet lezen, want ik verraad hoe het afloopt. Daar moet je mee uitkijken, weet ik na een woedende reactie, omdat ik in een bespreking van de film ‘Titanic’ had verraden dat het schip zonk.
Harry Potter is een tovenaarsleerling die om de een of andere reden in de kost is gedaan bij gewone mensen in een rijtjeshuis.
Zulke mensen heten dreuzels.
Ze zijn bekrompen, hebben alledaagse beslommeringen met kinderen en hypotheken en ze kunnen niet toveren. In de eerste films kwamen ze vaak voor, maar gaandeweg verdwenen ze naar de achtergrond, omdat ze zo saai zijn.
Nu naar de laatste film. Potter levert slag met zijn grote tegenstander Voldemort, dat gaat met veel misbaar, toverstokken waar lichtstralen uitkomen, slangen, spinnen, levende standbeelden en een handvol onschuldige slachtoffers.
Als dat allemaal achter de rug is, krijgen we een epiloog: ‘12 jaar later’. Daar zien we Harry, nu huisvader, met zijn vrouw en kinderen op het station, om hun oudste zoon op de trein te zetten en uit te zwaaien. Ze hebben geloof ik ook nog een kinderwagen bij zich.
Dat geeft te denken. Hier heb je iemand die de machtigste tovenaar van de wereld is en over enorme krachten beschikt.
Hij kan alles, hij is overal geweest, hij heeft een enorm avontuur beleefd.
Ondanks dat de wereld aan zijn voeten ligt, heeft hij voor het gezin gekozen, met luiers, groot onderhoud, gesprekken met de schoolleiding, een jaarkaart van de voetbalclub en een vaste plek in de pub erbij. Hij kan toveren en rondvliegen op een bezem, maar kiest voor een braaf en alledaags bestaan. De moraal van het verhaal: uiteindelijk hebben de dreuzels gewonnen.
<|endoftext|>
Schrijf eens wat gemener, ried een lezer me aan. Hij vond het allemaal veel te lief en aardig. Zo nu en dan moet je iemand flink afbranden, want dan krijg je meer respect, beweerde hij.
Respect lijkt me fijn en afbranden hoort bij onze tijd. Ik kon altijd al redelijk goed rotopmerkingen maken, op het arrogante af. Na de diplomauitreiking van de middelbare school gaf ik de gymnastiekleraar een hand (niet mijn favoriete vak) en vroeg: ,,Wat doceerde u ook weer?’’ Dat heeft hem getroffen, hij begint er vaak over als ik hem tref.
Maar wie moet je afbranden?
Bekende Nederlanders zijn te makkelijk, die kunnen vaak al niks, laat staan zich verweren.
Bovendien haal ik ze door elkaar.
Zeg je iets over Yolanthe terwijl je Linda bedoelde, daar heeft geen mens wat aan.
Een bekende Fries dan? Wie zou dat moeten zijn? Goed afbranden moet recht uit het hart komen, met allesverzengende woede. Als je eerst moet studeren op bekende Friezen en hun verrichtingen, is de lol er gauw af. Het afbranden stel ik nog even uit.
Hoewel: pas kwam ik mijn gymnastiekleraar tegen, die met pensioen is. Hij schrijft nu Friese romans en heeft altijd een stapeltje bij zich, als hij met zijn fiets door de stad loopt. Je weet immers nooit wie je treft.
Hij vertelde dat hij zoveel schik had gehad om mijn column van twee weken geleden, dat hij die hardop aan zijn vrouw had voorgelezen. ,,Je bent een klier van een vent, maar een groot talent’’, besloot hij. Ik heb het genoteerd, want zo hoor ik ze graag en dat het rijmt is mooi meegenomen.
Volgens mij heeft dit dubbelzinnige compliment alles te maken met die rotopmerking van destijds. Je dwingt daar kennelijk voor de rest van je leven iets mee af, waarvan ik maar hoop dat het respect is.  
<|endoftext|>
Atletiekcoach Ton van der Linden is een vaderlijke man. Je ziet hem ervoor aan dat hij geduldig aan jongens voordoet hoe je een automotor uit elkaar haalt. De afgelopen twee weken was hij in Athene bij de Special Olympics, olympische spelen voor mensen met een verstandelijke handicap.
Dat is een verrassend omvangrijke gebeurtenis, met 7500 sporters en 25.000 vrijwilligers uit 180 landen. Die getallen komen uit de folder, maar ik geloofde het meteen toen ik een kijkje nam op het olympisch terrein. Het Nederlandse team (86 sporters, de oudste, een voetballer, is 71) keerde gisteren terug met 95 medailles.
,,Dit zijn niet de beste sporters uit hun groep’’, vertelde Van der Linden vóór de estafettewedstrijden.
,,Je kijkt meer naar of ze het aankunnen om bijvoorbeeld zeventien dagen weg te zijn.’’
Op de tribune zaten ook de Utrechtse ouders en zus van een van de estafettelopers. Ze waren bij voorbaat al trots. ,,Hij heeft deze week een persoonlijk record gelopen’’, zei de vader. De sport had zijn zoon veranderd.
,,Ik had dat echt nooit verwacht.
Vroeger dorst hij nog niet naar het stoplicht te lopen, nu is hij postbode.’’
De vrouwelijke estafettelopers wonnen zilver. De mannen brons. De vier vrouwen hielden zich in bij de huldiging, maar de vier mannen - jongens eigenlijk - staken hun plakken en armen in de lucht, hingen bij elkaar op de schouder en sloegen zichzelf op de borst. Hun coach pinkte heimelijk een traantje weg.
,,Ik was helemaal niet zenuwachtig!
Ik was helemaal niet zenuwachtig!’’, zei de langste hardloper even later tegen Van der Lindens collega.
,,Jongen, je ging als een speer!’’, zei ze terug.
,,En ik was helemaal niet zenuwachtig’’, onderstreepte de jongen nog eens en zwaaide met zijn plak. Nooit werden medailles in groter dank ontvangen, nooit waren ze meer op hun plaats.  
<|endoftext|>
Hallo, ik ben een persoon uit het midden van 2011. Het jaar dat de wereld die wij kennen is vergaan in een onweersstorm zonder weerga. Op dit moment zit ik daar middenin, het is dinsdagavond en de televisie is al uitgevallen, een teken dat alles werkelijk afgelopen is. Als jullie tijd geen televisie kent: niet meer aan beginnen.
Tot dusver valt de apocalyps me mee, maar de buurvrouw heeft zich al met hond en al onder de tafel verschanst en het orakel dat wij Buienradar noemen voorzegt een bliksemflits per seconde en hagelstenen als duiveneieren. Dus het is echt voorbij, we hebben elkaar al omhelsd en de wijn opgemaakt.
Misschien vind je het leuk iets over onze tijd te horen. Die was erg roerig, vonden we zelf. Mensen die in opperwezens geloven hebben eeuwenlang gestreden over wat ze zichzelf en elkaar zouden moeten verbieden.
Daarnaast had je mensen (we noemden ze politici), die populairder werden naarmate ze harder riepen dat politici nergens voor deugen. Iedereen moest werken, dat is dingen doen die je niet leuk vindt om dingen te kunnen kopen die je niet hoeft.
Maar je had ook veel moois, jullie hopelijk nog steeds. Onze wijn is nu op, maar jullie hebben vast al uitgevonden hoe je nieuwe kunt maken.
En als je met regelmaat op een houtblok slaat klinkt dat heel lekker: wij noemen dat muziek. Experimenteer daar maar wat mee. Probeer ook eens met kleurstof een plaatje van een bizon of een hert op de rotswand te maken, dat vrolijkt de boel enorm op. Verder moet je elkaar geregeld stevig vasthouden, maar dat wijst zich verder zelf.
Overigens is de storm wat gaan liggen. Ik stop, om het orakel te raadplegen of dit nu werkelijk de eindtijd is of het zoveelste loos alarm.  
<|endoftext|>
,,Zo vreemd’’, zei acteurzanger Jan-Dirk van Ravesteijn dit weekeinde.
Hij had net opgetreden in de Oldehove, waar hij ‘Mooi mislukt’ doet. Dat is een solomusical over Jacob van Aaken, de bouwer van die scheve en kromme toren.
Na afloop kletsten we even.
,,Er was een mevrouw die vroeg of ik op haar begrafenis wil zingen. Ze heeft kanker.’’
Hij was er wat ontdaan van.
,,Ik denk dat ik het wel ga doen’’, mijmerde hij.
,,Wat ga je ervoor vragen’’, vroeg ik. Dat leek me een in deze tijd passende vraag. Kunstenaars moeten immers zelf voor hun inkomen zorgen en niet steeds hun hand ophouden, want de verhoudingen, die zijn niet zo.
,,Ik denk dat ik dat wel voor niks doe’’, zei hij. Er klonk iets van verontwaardiging in zijn stem.
,,De bloemist levert vast de kransen en bloemstukken niet voor niks, omdat hij het zo erg vindt’’, zei ik zakelijk. Als het erop aankomt kan ik eersteklas rechtsconfessioneel zijn, je waait mee met de tijdgeest, iemand moet het doen.
,,En de begrafenisondernemer en of de medewerkers van het crematorium doen hun werk ook niet uit louter medeleven.
De schoorsteen moet roken.’’
Die was op het randje vond ik, maar daar moet men koud en harteloos in zijn, als je niet uitkijkt winnen de zachte krachten.
,,Ja, begrafenisondernemers zijn duur. Dat heb ik wel eens meegemaakt’’, bekende Van Ravesteijn. Toch gaat hij het vermoedelijk voor niks doen. Als rechtsconfessioneel zou ik hem nu een sukkel moeten vinden die alles aan zichzelf te danken heeft, zo wordt het immers nooit wat met die kunstenaars, maar ik begin nog maar net.  
<|endoftext|>
Duitsers zijn helemaal niet zo hygiënisch.
Daar moest ik even van bijkomen, toen ik het gisteren in de krant las. In mijn beleving ruiken Duitsers altijd naar zeep en zien ze er tiptop uit.
Ga maar na: ze zwemmen veel, om de haverklap gaan ze naar het kuuroord en ze hebben een reinheidsgebod voor bier. In Dresden staat een hygiënemuseum en generaties Oostblokduitsers zijn grootgebracht met gezondheidsmannetje Kundi, een stripfiguur die dingen zei als: ,,Nach dem Klo und vor dem Essen Handewäschen nicht vergessen.’’ (Na de plee en voor het eten handenwasssen niet vergeten).
Een eeuw eerder las heel Duitsland al het kinderboek ‘Struwwelpeter’ (Piet de Smeerpoets), met een vies ventje dat nooit zijn nagels knipt of zijn haar kamt. ,,Pfui’’, roepen alle andere mensen walgend naar hem. ,,Vunzige Struwwelpeter!’’
Dat is er anderhalve eeuw ingehamerd. Toch meldde de krant gisteren dat schijn bedriegt: een op de drie Duitse mannen trekt niet dagelijks een schone onderbroek aan.
Hoe ze zoiets uitzoeken stond er niet bij en een Duitse kennis die ik om toelichting vroeg nam het niet serieus. Maar deskundigen zeggen het, zo stond erbij.
Die gooien er nog een schepje bovenop: een op de twintig Duitsers doet een week met dezelfde onderbroek. Daar lopen dus elke dag twee miljoen vieze herenonderbroeken rond, bij oostenwind zou je ze hier moeten kunnen ruiken.
Door die Duitse smeerpoetsen hebben doortrapte bacteriën, die het via groente en restaurants op uw en mijn darmen gemunt hebben, vrij spel.
Is er nog iets tegen te doen?
Allereerst: altijd handen wassen.
Daarnaast en vooral: eet altijd je groente uit een bord of schaal en nooit uit Duits herenondergoed.
Ook al ziet het er nog zo schoon uit, schijn bedriegt.
<|endoftext|>
Mijn nichtje wordt binnenkort tien en ze hoopt dat ze dan een pony krijgt.
Tegelijk beseft ze dat het er niet echt inzit, want er zijn allerlei praktische zaken aan verbonden, om te beginnen een stal en een weiland, die geld kosten bovendien en zoveel zakgeld krijgt ze nu ook weer niet.
Dus troost ze zich met het blad Penny, dat ze geloof ik uit haar hoofd leert. Ze heeft het gekregen van haar oom en tante uit Amerika, tegen wie ik het als de andere oom natuurlijk fors afleg.
Maar dit weekeinde had ik een sterke troef. Ik besefte het toen ze trots meldde dat ze de trailer voor ’Penny’s Shadow’ al een keer of tien had bekeken en haar eigen inlogcode heeft voor de website van het paardenstripblad, vol achter-de-schermenfilmpjes en bloopers.
,,Ik heb ’Penny’s Shadow’ een paar weken geleden al gezien in Amsterdam’’, zei ik zo nonchalant mogelijk en haar mond viel open.
,,Helemaal? De héle film?’’, vroeg ze.
,,Ja’’, zei ik. Ik deed er nog een schepje bovenop. ,,En erna heb ik met de hoofdrolspelers gepraat.’’
,,Met Líza en Lévi?’’, riep ze uit. Ze is blijkbaar zo goed met die twee bevriend dat ze ze bij de voornaam mag noemen. Tot nu toe boeide het werk dat ik doe haar niet bovenmatig, maar ik geloof dat ze nu besefte dat journalistiek best iets heeft.
Vervolgens zijn we op haar verzoek langs een paar plekken gereden waar de film is opgenomen, zoals de pseudomanege bij de jeugdherberg (die staat er nog steeds, al laat de verf hier en daar wat los) en de strandovergang bij het Zuidwest. Ik ben best een goeie oom, al zeg ik het zelf, met een interessante baan bovendien.  
<|endoftext|>
Wat bezielt schaatsers die bij grote wedstrijden altijd tiende of zo worden?
Sporters lijken me mensen die altijd bovenaan willen staan.
Dat kon ik mooi aan Erben Wennemars vragen, die in een Achlumer huiskamer vertelde over hoe hij aan tegenslagen uit zijn schaatsloopbaan toch wat had gehad. Zoals de val in Nagano, waarbij zijn schouder uit de kom ging.
Hem zou je als buurman wensen. Voortdurend wat te melden en je mag vast zijn gereedschap lenen. Hij praat zo geestdriftig dat de woorden zijn mond uit struikelen. ,,Wat is dit geweldig!’’, riep hij halverwege ineens. ,,Zit ik hier in een huiskamer te praten! Wie heeft dit bedacht?’’
Nummer tien worden is niks voor hem. ,,Het gaat om winnen of verliezen’’, zei hij. ,,En om wat je ermee doet en ervan leert.’’
Vroeger was dat niet zo, je laat je door van alles belemmeren, vertelde hij. Als jongetje droomde hij er van schaatskampioen te worden, maar dat was zoals andere jongens ervan dromen astronaut te worden.
,,Ik kom uit Dalfsen’’, besefte hij dan. En hoe zou iemand uit Dalfsen nou ooit kampioen worden. Van een boerderij bovendien.
Ard Schenk, dát was een kampioen.
,,Die kwam ook uit een dorp, maar zijn huis stond natuurlijk in het centrum en hij had boven een kamer met een bed erin en een bordje erboven: HELD’’, stelde Wennemars zich voor. Onzin, maar daar moet je eerst achter komen.
Maar wat is dan de droom van mensen die altijd in de middenmoot eindigen?
,,Suptoppers vinden het leventje van het schaatsen mooi’’, wist Wennemars. Zij zijn degenen, met andere woorden, die zeggen dat ze meedoen al fantastisch vinden en het nog menen ook.
De slotvraag in de huiskamer was de verrassendste: ,,Waarom heb je roze sokken aan?’’
Hij trok zijn broekspijpen op en inderdaad: hardroze sokken.
,,Omdat ik rebels ben’’, zei Wennemars.
Als ik hem was hing ik een bordje HELD boven mijn bed.  
<|endoftext|>
Kranten schrijven niet over zelfmoord en als ze er wel over schrijven, zetten ze erbij dat ze normaal niet over zelfmoord schrijven. Dat doen ze zo omdat erover schrijven zou leiden tot nadoen. Dat is nooit bewezen, maar je kunt in een tijd dat je toch al lezers verliest beter het zekere voor het onzekere nemen.
Daarom moeten we meer schrijven over bloemschikken.
Liefst elke dag en meteen ook maar op de voorpagina. Mooie foto’s van een roos, een aronskelk of iets dat maar eens in de zoveel jaar bloeit, en dan een fijn verhaal over kleur, geur, de textuur van de blaadjes, de symbolische betekenis en de vele combinatiemogelijkheden.
Ook moet bij het overige nieuws de aandacht liggen bij de bloemen.
Dat de paus er weer zo eloquent voor heeft bedankt. Dat Carla Bruni elke week een ander ruikertje op haar kamer in het Elysée heeft. Dat Obama onderstreept hoe elke bloeiende bloem, zelfs al wapperen de blaadjes weerloos middenin de prairie, een symbool is van hoop. Dat Mark Rutte nooit met lege handen bij zijn moeder langsgaat. Dat Jan Kees de Jager publiekelijk voor zijn groene vingers uitkomt. Dat Halbe Zijlstra elke dag schreiend naar ‘Tulpen uit Amsterdam’ luistert.
Voor de rijpere lezer kunnen we ingaan op het mysterie van de bloem en de bij.
Kijk, en al dat schrijven over bloemen leidt dan tot nadoen.
Te bewijzen is dat niet, maar het is ook niet uit te sluiten en dat is een experiment waard. Wij gaan bloemschikken. Maar dan moet u wel beloven dat u de krant blijft lezen. Anders wordt voor ons alles zinloos en kunnen we net zo goed - oh nee, pardon.
Snij rozen goed schuin af, zodat ze voldoende water kunnen opnemen!
<|endoftext|>
Het is makkelijker aan te tonen dat iets er wel is, dan dat het er niet is. Stel dat je zegt: er bestaan oranje geiten. Dan hoef je maar met een oranje geitje op de proppen te komen en klaar is Kees. Iedereen is overtuigd. Zeg je: oranje geiten bestaan niet, dan zul je alle geiten van de wereld moeten checken voor je dat zeker weet.
Minstens zo’n karwei is het om aan te tonen dat je geen auto hebt. Vorig jaar had ik er nog een, maar daar reed ik weinig in, dus die deed ik weg. De belastingdienst vond dat kennelijk een goede daad, want die stortte dadelijk al het geld terug dat ik vooruit had betaald aan motorrijtuigenbelasting.
Weg is weg, dacht ik. Klaar is Kees.
De verzekering ziet dat anders.
Die stuurde met de post een afrekening voor het afgelopen jaar, een bedrag dat ze alvast automatisch hadden afgeschreven.
Een jaar lang had ik dus zegt: alvast recht op hun diensten, als ik in mijn fantoomauto een fantoomongeluk zou hebben veroorzaakt.
Er stond een telefoonnummer op, waar een man een Friese voornaam achter schuil ging, Jelte of Sipke of zo.
,,U moet ons het vrijwaringbewijs sturen’’, zei Lolke.
,,Maar ik heb die auto niet meer’’, zei ik, om het filosofische probleem nader aan te zetten.
Daar had Bouke geen boodschap aan. Filosofisch gezien had hij gelijk: Iedereen kan wel beweren dat hij geen auto heeft. Zoiets weet je pas zeker nadat je van alle auto’s van de wereld de eigenaars hebt gecheckt en Tjalling heeft wel iets beters te doen.
Zo’n vrijwaringbewijs is groen, weet ik inmiddels van behulpzame twitteraars. Nu hoef ik het alleen nog maar te vinden.
Ik denk dat het er niet meer is, na een jaar. Maar bewijs dat maar eens.
<|endoftext|>
Iedereen kon vroeger Miss Ameland worden. Ja, je moest vrouw zijn en in bikini voor een gretig publiek durven paraderen, maar dan had je het pakket van eisen wel gehad.
Nooit gedoe met domme politici die bijvoorbeeld vinden dat donkergekleurde meisjes uit Rotterdam geen Miss Friesland kunnen zijn. Hier kwamen de missen uit de Achterhoek, uit Amsterdam, uit Duitsland. Sterker nog: uit Friesland. Verbaasd kopte de LC ‘Friese Tineke werd Miss Ameland 1978’.
Tineke Hospes was negentien en kwam uit Heerenveen. ,,Na afloop verklaarde zij het allemaal wel een ‘een beetje geloer’ te vinden’’, schreef deze krant.
,,Dat was ik’’, zegt Tineke, nu ze in Veenendaal woont en een andere achternaam heeft. ,,Ik was met mijn toenmalige vriendje naar Ameland, zijn familie had een stacaravan en die stookten me op te om mee te doen.’’
,,Ik had niks bij me, een bruine bikini en zo’n lange rok. In die tijd had ik zo’n zwarte band om mijn hoofd met muntjes eraan, weet je wel, heel flowerpower.’’
,,En verdorie, won ik allemaal prijzen, een weekeindje in een hotel in Nes, een televisie, een schoonheidsbehandeling en een etentje bij de Chinees.’’
,,Mijn vader was woest, toen hij hoorde wat ik gedaan had.
Dat trok ik me wel aan. Ik was echt een braaf meisje. Ik had achteraf best verder kunnen gaan, ze zeiden almaar ‘je hebt het figuurtje van een echt model’.
Maar het was ook zo’n wereldje waar je voor werd gewaarschuwd: ‘kijk uit, je weet niet wat ze willen…’’ ,,Ik ben onderwijzeres geworden.
Met veel plezier hoor. Maar achteraf heb ik wel eens gedacht, ik hád, ik hád dat kunnen doen, het is toch een beetje jammer. Ik had niet zo braaf naar mijn vader en moeder moeten luisteren.’’
<|endoftext|>
Twee weken duurde mijn vakantie. Onder meer reden we door de Amerikaanse staten Alabama en Mississippi. Later op tv waren er beelden van verwoestende stormen die juist daar auto’s ondersteboven zwiepten, huizen uiteen reten en honderden slachtoffers hadden gemaakt.
Compleet gemist: wij hadden zonnig weer en onze Chevrolet Tahoe stond op vier stevige wielen.
Het ging ook dwars door Georgia. ,,Dan heb je Alex Pama zeker ontmoet’’, vroeg een collega.
,,Die is in Atlanta.’’ Nee, geen oud-Cambuurdirecteur gezien.
Enkel de bejaarde Bob, die me in de ontbijtzaal op gedempte toon inlichtte dat illegale Mexicanen hét probleem van dit moment zijn. Juist toen er een Mexicaanse door de klapdeur kwam met een schoonmaakkar. ,,Zij is legaal’’, fluisterde Bob, die de vragende blik in mijn ogen zag.
De trip eindigde in Washington, waar het Witte Huis onbewoond was, want Obama was naar Alabama. In alle kranten stond dat er die nacht een grote Engelse bruiloft op tv was geweest - niks van gemerkt. In mijn mail zat het bericht dat het bedrijf waar deze krant bij hoort ½16 miljoen verlies heeft geleden.
Was in onze dikke SUV niet doorgedrongen.
Ik was nog niet terug, of in Washington brak groot feest uit vanwege de dood van Osama.
Daar was ik niet bij, ik begon er al aan te wennen.
Gelukkig had ik zojuist contact met een fotograaf, die vertelde dat hij een paar jaar geleden per helikopter over Abbottabad is gevlogen en daar wat luchtfoto’s had gemaakt. Ergens daarop moet de afgeschermde villa te zien zijn waar zich op dat moment al de meest gezochte man ter wereld schuilhield. Kijk, dan heb je pas echt iets gemist.  
<|endoftext|>
Mary, een verzorgde Amerikaanse met parelgrijs haar, boog samenzweerderig voorover, Weet u? De meeste mensen uit ‘The Book’, die ken ik wel.’’
Dit was gisteren in Savannah, een stadje in de Amerikaanse staat Georgia waar deftige huizen slaperig tussen groene parken staan. Dooie boel, zou je denken als je ‘The Book’ niet zou kennen. Dat boek heet ‘Midnight in the garden of good and evil’, het verscheen in 1994 (ook in Nederlandse vertaling), is verfilmd en het gaat over een waar gebeurde moordzaak.
Schrijver John Berendt deed er acht jaar over om iedereen te interviewen.
,,Jim was een echte gentleman’’, vertelde Mary. Jim is de moordenaar, een antiekhandelaar wiens grote huis nu een toeristische attractie is. ,,Hij was nieuw geld en hij was homo, dus de oude rijken keken hem met de nek aan. Maar so what? Hij was een gentleman.’’
,,En die Danny (het slachtoffer) deugde niet. Hij was een profiteur’’, zei Mary, die steeds zachter was gaan praten. ,,Maar ik heb medelijden met zijn moeder.
Ik ben zelf ook moeder, weet u.’’
Ze kent zelfs travestiet Lady Chablis, die vóór ‘The Book’ een plaatselijke entertainer was, maar door het succes (er zijn drie miljoen exemplaren verkocht) zo beroemd werd dat ze buiten de stad is gaan wonen.
Komend weekeinde treedt ze weer op, maar doe geen moeite: alles is al uitverkocht.
,,Elke dag komen hier toeristen vanwege The Book’’, wist Mary. Er zijn gidsen en bustochten, er is een ‘The Book’-winkel met T-shirts en mokken. Hoe vaak ze zelf mensen de weg heeft moeten wijzen naar de begraafplaats waar de omslagfoto is gemaakt, weet ze niet meer.
Als dat hier zeventien jaar na het verschijnen van een boek nog zo werkt, denk je onwillekeurig: in Jorwert doen ze iets verkeerd.
<|endoftext|>
Door de film ‘127 hours’ (nu in het Leeuwarder Filmhuis, warm aanbevolen) schoot me Max in de zin.
Max is Amerikaan, ondernemend, tegen de zestig, hij zit in de gezondheidszorg. Al zijn vrije tijd steekt hij in het rondfietsen in ruige en onherbergzame natuurgebieden, op stugge rare terreinfietsjes.
Die dingen gaan in groepsverband: allerlei Max-achtige men- sen met ferme, gespierde benen en handige outdoor-dingen waar een normaal mens nooit mee in aanraking komt. Of wist u soms wèl dat er zweetbanden bestaan die de transpiratie opvangen en vasthouden, zodat je het later op kunt drinken?
Ik ken Max via een gemeenschappelijke vriend, die er bijna jaarlijks op aandringt dat ik een keertje meega op zo’n rare fiets.
Om het extra aantrekkelijk te maken laat hij foto’s zien waar je dwars door de ondoorzichtige zonnebrillen heen de pijn in de ogen van de deelnemers ziet.
Niks voor mij, zeg ik dan. Wat een gedoe. Je bent voornamelijk bezig niet op je bek te klappen.
Van het landschap krijg je pas iets mee wanneer je afstapt en dan ben je vermoedelijk te uitgeput om ervan onder de indruk te zijn.
Laatst ging Max naar de dokter.
Hij had ergens last van. Ik ben vergeten wat.
,,Tja’’, zei de dokter na het onderzoek. ,,U gaat wel dingen krijgen, op uw leeftijd. U bent natuurlijk geen lentekuikentje meer.’’
Max nam subiet een andere dokter en boekte een nieuwe trip door Canyonlands. Als ik wilde, kon ik mee om daar per fiets de natuur te overmeesteren.  
<|endoftext|>
Mijn honger naar leesvoer werd vroeger gestild bij Het Arendsnest, een kleine boekwinkel met een slapende kat en een boekhandelaarster die beter dan ikzelf wist waar ik aan toe was. Toen iemand een boek kwam kopen voor mijn twaalfde verjaardag zei ze: ,,Ja, hij komt nu in een moeilijke leeftijd.’’
Ze gaf vast iets mee uit de Bob Evers-serie, spannende, geelrode Moeilijke boekjes die er voor ƒ2,50 in een pocketdraaimolen stonden.
Schrijver Willy van der Heide was verkeerd geweest in de oorlog, leerde ik later.
Bob Evers kwam uit Pittsburgh, een stadgenoot dus van Andy Warhol, Heinz ketchup en Teake Zuidema (leerde ik ook later). In de jongensboeken speelde Bob een kleinere rol dan Jan Prins en Arie Roos, twee Hollandse HBS’ers met wie hij onwaarschijnlijk veel avonturen beleefde. Jan Prins las de Encyclopedia Brittannica, Arie Roos was dik en had sproeten.
Uit de boeken heb ik flarden onthouden, zoals een gesprek boekjes die er voor ƒ2,50 in een dat ongeveer zo ging: ,,’Ik hoop vurig…’, zei Bob ernstig. ‘Heel vurig’, vulde Jan aan. ‘Uiterst vurig’, ging Bob door, ‘dat jij niet sneuvelt bij onze invasie’.’’ Arie Prins is ontroerd door zoveel vriendschap. Maar dan komt de klap: ,,Anders moeten we zo’n groot gat graven voor dat dikke lichaam van jou.’’ Ik moest daar onbedaarlijk om lachen. ƒ2,50 was meer dan ik meestal bezat. Maar op de slaapkamer van Edo, die bij ons werkte, lag muntgeld. Aan een nachtkastje zo vol geladen mist men een rijksdaalder niet, dacht ik, en pleegde mijn eerste misdaad.
Mijn tweede meteen ook.
Kort later moest ik het van pa, die alles doorzag, aan Edo bekennen.
Hoe deze vernedering afliep, weet ik niet meer, waarschijnlijk moesten de boekjes terug naar Het Arendsnest en zeiden pa en Edo tegen elkaar: wie geld steelt voor boeken van iemand die verkeerd was in de oorlog, komt werkelijk in een moeilijke leeftijd.  
<|endoftext|>
Mijn auto kostte me vooral parkeergeld en belasting, dus ik deed hem weg. Ik nam GreenWheels, een soort witte fiets maar dan een auto.
Voor die paar ritjes van mij is dat genoeg.
Dat was de rationele overweging.
Maar toen ik zojuist op de Wâldwei reed, besefte ik ineens weer hoe lekker autorijden kan zijn als de zon schijnt, het niet druk is en je de radio lekker hard
zet. Een auto is een soort cocon waarin je kunt doen wat je wilt.
Alsof ze zelfs in Hilversum het moment aanvoelden zonden ze enkel liedjes uit die ik kon meezingen.
Dus luidkeels galmde ik ‘Wallstreet Shuffle’ en ‘Make me smile’ en zelfs de wat rommelige tekst van ‘Your Song’ van Elton John. Ik sloeg alleen Baaibaai Missemeriken Paai over, altijd een rotnummer gevonden.
Tijdens ‘Superstition’ van Stevie Wonder wilde ik de maat mee slaan en ontdekte ik tot mijn schrik dat het hele midden van het stuur als toeter werkt.
De bestuurder voor me heb ik vermoedelijk de stuipen op het lijf gejaagd, daarvoor mijn excuus, het ging per ongeluk.
‘Superstition’ kun je niet zingen zonder je handen erbij te bewegen, dus ik zat met mijn hoofd en een losse hand heen en weer te zwaaien dat het een aard had. Toen ik opzij keek, zag ik een busje naast me vol – zo te zien – Poolse arbeiders. Grimmige hoofden met sluik haar en monden waar sigaretten in horen. Ze wezen allemaal naar hun voorhoofd.
Dus: eveneens sorry aan onze Poolse vrienden. En ook maar vast mijn verontschuldigingen aan alle nakomende generaties, omdat ik vanmorgen met mijn fossiele brandstofgebruik weer zo’n forse ecologische voetafdruk heb gezet. Maar wat was het heerlijk. 
<|endoftext|>
Wil je me een genoegen doen?’’, vroeg Kjeld vorige week.
Hij had me net uitgebreid verteld over de toestand in Japan, waar hij al jaren woont, hij spreekt de taal als een geboren Japanner. Hij was in het door tsunami en aardbevingen getroffen gebied, waar verderop een kernreactor oververhit raakte.
,,Natuurlijk’’, zei ik.
,,Wil je een bosje bloemen bestellen voor mijn moeder in het verzorgingshuis in Wolvega?
Je moet er een briefje bij doen dat ze zich geen zorgen moet maken en dat ik haar een dikke kus geef.’’
Van wat voor bloemen zijn moeder houdt, wist hij niet. Dus de volgende dag in Wolvega (laten bezorgen is zo onpersoonlijk) kocht ik een bont bos rozen.
Mijn moeder houdt van rozen en moeders hebben veel dingen gemeen.
Mevrouw Duits nam het verrast in ontvangst. ,,Komt u dat helemaal uit Leeuwarden brengen?’’, vroeg ze.
Ze was er blij mee, al wantrouwde ze de opgewekte boodschap.
Ze toonde zijn vorige kaart, waarop Kjeld nog schreef dat hij griep had. En nu is hij bovendien in dat gevaarlijke gebied… ,,Hij is een grote jongen, mevrouw’’, probeerde ik. ,,U moet ze toch een keer laten gaan.’’
Ze begeleidde me naar de voordeur, met haar rollator. Ik had gerekend op een langzame wandeling, maar eenmaal op de verpleeghuisgang schoot ze er met een vaart vandoor.
,,Wat loopt u lekker snel’’, zei ik. ,,De meeste ouderen die ik ken gaan een stuk langzamer.’’
,,Dat zeggen ze wel vaker, dat ik te snel loop’’, knikte ze. ,,Ik ben ook al eens gevallen.’’ De val had op haar vlotte wandeltempo geen invloed gehad. Gevaar, daar houden ze van in die familie.
<|endoftext|>
In Arlit, een plaatsje in Niger met uraniummijnen, ploffen de hoeren zo op je schoot als je een biertje drinkt. ,,Je moet zeggen dat je homo bent’’, zei mijn gesprekspartner.
,,Alleen dan gaan ze weg.’’
In Moskou kloppen de hoeren ’s nachts op je hoteldeur, nadat ze je in de lift slecht verstaanbare maar toch begrijpelijke voorstellen hebben gedaan.
In café ’t Klavertje in Leeuwarden heb ik een keer gedanst met een vakvrouw op leeftijd die zich voorstelde als Moeder Thérèse van de Weaze en haar vriendin als Sibbeltsje met ut útsakte kruus. We dansten op ‘Tulpen uit Amsterdam’.
Tot zover mijn ervaringen met prostitutie – voor hoerenloper ben ik niet in de wieg gelegd.
Mijn naamgenoot in de literatuur durft veel meer. In ‘Ter navolging’ van Kees ’t Hart zit nog een Asing Walthaus die gewoon journalist is. Asing Boshut in ‘De Republyk’ van Hans van der Heijde neemt al actief deel aan een volksopstand.
Nu kreeg ik een mailtje van Marc Jacobs, een voormalig politiechef die met cowboyhoed op zijn hond uitlaat. Hij schrijft thrillers, samen met een ander.
Tenzij ze verfilmd zijn heb ik niks met thrillers, jan en alleman schrijft ze. Maar Jacobs had in de kroeg gevraagd of hij mij, mijn naam althans, in het volgende deel mag opvoeren.
,,Alleen als ik jammerlijk aan mijn eind kom’’, eiste ik.
Het boek is af, mailde hij.
Asing Walthaus komt jammerlijk aan zijn eind, zoals afgesproken.
En hij is klant van het bordeel.
Als ik het niet wil moet ik het snel laten weten. Moeilijk hoor, het leven is kort, de kunst is lang. Moet de fictieve Asing Walthaus, die mij overleeft, nu als hoerenloper de eeuwigheid in?  
<|endoftext|>
Dat sportverslaggevers geïnteresseerd zijn in sporten, lijsten en schema’s spreekt voor zich. Voor hen is sport het leven zelf, maar dan met duidelijker regels.
Maar meer nog zijn sportverslaggevers geobsedeerd door Het Noodlot als spelbreker.
Daarom zijn er zo veel verhalen over sporters die strijden tegen kanker, jong verongelukken, vaders, moeders, kinderen verliezen of in een ravijn storten tijdens de Tour de France. Mag een man daar huilen? Ja daar mag een man huilen.
Vrolijke dingen zijn dan weer taboe. Als een voetballer trouwt of een schaatser zwanger is, komt dat nooit op sportpagina’s.
Dat is niet het Noodlot, dat is de Privé, hooguit geschikt voor ruige kantinehumor.
Iemand twitterde dat zondag in de pauze van SC Heerenveen– Feyenoord een huwelijksaanzoek is gedaan op het veld. ,,En wat er dan geroepen wordt...’’, schreef hij.
,,Wat dan?’’, vroeg ik.
,,Sorry, die schunnige opmerkingen ga ik niet herhalen’’, antwoordde hij.
Mijn interesse was gewekt. Er stond niets over het aanzoek in welke krant dan ook maar, maar ik weet nu dat zij Brenda heet en hij Jan. Zij deed het aanzoek. ,,Op het veld van CVVO hier in Lemmer had ik dit nooit gedaan, die mensen kom je volgende week weer tegen’’, vertelde ze. ,,Maar voor mijn gevoel ken ik daar toch niemand.’’ Zij komt er nooit want ze is voor Ajax, hij heeft al vijftien jaar een seizoenskaart.
Haar zoon – ze heeft drie kinderen – had dit bedacht.
Toen Jan van de schrik bekomen was zei hij Ja.
Kreeg je geen opmerkingen naar je hoofd, vroeg ik. ,,Geen idee’’, zei Brenda. ,,Op zo’n moment ben je er niet helemaal bij.
We zijn naar boven gegaan om koffie te drinken.’’
Dat ik zoiets leuk vind, maakt duidelijk dat ik nooit een goede sportverslaggever zou zijn.  
<|endoftext|>
Bij een debat over de fiets en de provinciepolitiek vertelde iemand in de zaal me (ik was gespreksleider) dat hij zoveel fietste, dat hij er een speldje voor had gekregen. Zijn totale afstand was meen ik tweehonderdduizend kilometer.
Een van de organisatoren zei na afloop: ,,Ik ha ek sa’n spjeldsje, mar foar trijehûnderttûzen kilometer.’’ Nergens om verder, maar dat ik het even wist.
Hij heette Piet Hein Hilarides, had vier jaar een nooit-lekrakende fietsband getest van Nederlandse makelij waar de industrie nog niet aan wil en een boek geschreven, in het Frans, over de fiets in de Franse literatuur.
Dat trok mijn aandacht.
,,Wanneer was de eerste fiets in de Franse literatuur?’’, vroeg ik.
,,Dat is yn in roman fan Emile Zola, ‘Paris’’’, zei hij. ,,Ut syn searje Les Trois Villes.’’ Ook had hij een fiets gevonden in ‘Les jeux sont faits’ van Jean-Paul Sartre, waarvan het wiel nog draaide nadat de berijder was doodgeschoten. Plagiaat wilde hij ‘De Aanslag’ van Harry Mulisch niet noemen, maar daar zit wel net zo’n scène in.
Hij had niet de hele Franse literatuur erop nageplozen, hij was gestopt in 1981, met ‘La bicyclette bleue’, een roman van Régine Deforges.
Aan mijn gezicht zag hij dat ik dat niet kende en hij vertelde dat het een bestseller was geweest.
,,In bestseller krije jo as jo op de goeie manier geweld en seks ferbine kinne’’, lichtte hij toe. ,,Simenon koe dat ek.’’
,,Wordt er ook gefietst in ‘A la recherche du temps perdu’ van Marcel Proust?’’, vroeg ik. Die boekenreeks staat al jaren op mijn lijst ‘ga ik lezen als ik tijd heb’.
,,De boeken binne der dik genôch foar’’, gaf Hilarides aan.
,,Mar ik ha der net in fyts yn ûntdutsen.’’  
<|endoftext|>
Honderd jaar geleden had een Japanse mevrouw artritis. Haar zevenjarig zoontje Tokujiro Namikoshi begon haar op goed geluk met duimen en handpalmen te masseren. Zo ontstond de Shiatsu-massage.
Bewijzen dat het werkt zijn er niet, maar moeder Namikoshi vond het fijn en in Japan heb je er tegenwoordig een diploma voor nodig.
Ik vertel dit, omdat ik ontdekt heb dat mijn lichaam bijzonder interessant is om over te lezen.
Een paar weken geleden schreef ik over mijn hoge bloeddruk en er kwam dadelijk respons. Wat zeg ik: mensen knipten het stukje uit en gooiden het bij mijn ouders door de brievenbus.
En nu heb ik een stijve nek.
Een Shiatsu-masseuse bood spontaan aan langs te komen met haar draagbare stoel. Zo gaat ze ook bij de Fryske Akademy langs, verklapte ze. Als zo’n instituut het doet, moet er toch iets inzitten.
,,Zet er maar een rustig muziekje bij op’’, adviseerde ze. Ik koos voor de soundtrack van de Mahabharata, zweverig en mooi tegelijk. Bovendien muziek die ze bij de Fryske Akademy vast niet draaien en je wilt ook een beetje indruk maken.
Ze hoorde meteen dat er Sanskriet werd gezongen, wat mij nog verder overtuigde. ,,Jij bent de blauwe vlinder, de groenogige papegaai en de bliksemwolk’’, galmde het in het Sanskriet door de kamer, terwijl zij een half uur weldadig op mijn nek hamerde en aan mijn armen trok.
Toen ze met draagbare stoel en al vertrokken was, zette ik verkwikt en in hoger sferen de tv aan. Daar hield Gadaffi een speech van een uur over samenzweringen, kakkerlakken en buitenlandse zwerfhonden.
Pardoes was ik terug op aarde.
De pijn in mijn nek was er ook weer.  
<|endoftext|>
Daar schrik je van: €40 kost ‘Robin Hood’ in de Harmonie. Daarom kreeg ik niemand mee: ,,Als de Harmonie een cadeautje aan de stad wil geven (de schouwburg bestaat 15 jaar), ga ik daar niet voor betalen’’, zeiden ze.
Maar je krijgt een boel artiesten voor je geld, Paul van Vliet, Wende Snijders, Ali B., Viggo Waas, Peter Heerschop, Erik van Muiswinkel, Frank Lammers - daar staat minstens twee eeuwen toneelervaring op het podium, grotendeels ook nog in maillot. Dus vooruit, niet altijd over geld zeuren, erheen, het is je burgerplicht.
Oei.
‘Robin Hood’ is een rommelig soort schoolrevue van bijna drie uur. Het lijkt alsof er een half jaar over de fraaie aankleding is nagedacht en de invulling vervolgens in een paar avonden bij elkaar is gebrainstormd. De struikrover die van de rijken steelt en aan de armen geeft is op het bouwplan geplakt van de film ‘Monty Python and the holy grail’. Alle vondsten, rijp en groen, zijn daaraan opgehangen.
Tuurlijk, er zitten aardige dingen in. Met betere timing, fors schrappen en stroomlijnen is er een behoorlijke voorstelling van anderhalf uur van te maken.
Maar nu ben je dubbel blij met de slotscène waarin Paul van Vliet een stervende vorst op rijm doet: die is echt geestig en bovendien hebben we het nu echt gehad.
Andere mensen leken zich prima vermaakt te hebben en liepen roezemoezend de trap naar de garderobe af. Iemand grapte, dat wij nu vast beroofd zouden worden bij de uitgang.
,,Ik ben bij de ingang al beroofd’’, mopperde ik.
Toen pas daagde het. Dat is Robin Hood! Die gewiekste struikrover heeft ons, rijke schouwburggangers, de man €40 ontfutseld! Nu moet hij het geld alleen nog onder de armen verdelen. Arme artiesten is ook goed.  
<|endoftext|>
Mijn lijfarts woont in Drachten, ikzelf in Leeuwarden. Dat is geen probleem, want mij mankeert doorgaans weinig.
Tot vorige week bij een akkefietje in het MCL werd vastgesteld dat mijn bloeddruk aan de hoge kant is. ,,Bespreekt u dat maar eens met uw arts’’, zeiden ze. Er was geen ontkomen aan, een brief was al onderweg, zodat mijn lijfarts een dag later belde om te zeggen dat ik langs moest komen.
,,Tja’’, zei hij bij de vierde meting. ,,Dat is veel te hoog.’’ Hij schreef pillen voor en gaf me een hand. ,,Welkom bij de club, jongen’’, zei hij vaderlijk. ,,Ik slik al een jaar pillen tegen hoge bloeddruk. Dit is een belangrijk moment, want van nu af ben je een patiënt. Over een maand moet je terugkomen.’’
Zo zal het einde wel beginnen, overdacht ik onderweg naar de bushalte.
Als kersverse patiënt met hoge bloeddruk trok ik de gemiddelde leeftijd in de bus fors omhoog. Die zat propvol scholieren.
Zelfs het gangpad stond vol jongens met donzen bovenlip en meisjes met dikke sjaals.
Een meisje voorin vertelde dat ze nooit in Groningen zou gaan wonen, want daar woont haar zus al en met haar heeft ze altijd ruzie. Halverwege probeerde een jongen met Cambuurwanten twee meisjes wijs te maken dat hij zeventien is (,,Ik ben in juni jarig, dat is het al bijna’’). Een ander pochte dat hij onlangs zo stoned was, ,,dat andere mensen om me heen er rustig van werden’’.
Ze hadden niet door dat ik nu in de categorie hoor voor wie je opstaat in de bus, ze bleven allemaal zitten. En eerlijk gezegd was ik daar blij om.  
<|endoftext|>
De boodschap van het eeuwig leven is veel gemakkelijker te geloven dan het niets, zei een pastoor bij een uitvaartdienst deze week. Hij weet dat net zo min als ik, maar op zo’n moment is discussie ongepast.
Een dag later stonden er twee vriendelijke jongens met naamplaatjes voor de deur. Mormonen.
De een kwam uit Salt Lake City, hun Vaticaanstad. De ander heette oudste (‘elder’) Nielsen en was geen familie van komiek Leslie Nielsen. Hij had zelfs nog nooit van hem gehoord. Vanuit Heerenveen gaan ze de deuren langs.
Geloven gewone christenen al dat mensen in walvissen kunnen wonen, mormonen hebben er het hunne aan toegevoegd.
Hun oprichter was een kleurrijke figuur, die een mysterieus gouden boek over Jezus in Amerika kreeg van een engel. Hij vertaalde het met behulp van magische stenen en toen dat klaar was, nam de engel het origineel en de stenen weer mee.
Ik vertelde ze dat ik zulke verhalen leuk vind om te horen- ,maar niet erg overtuigend. Dat mocht, knikten ze.
,,Bidt u wel eens?’’, vroeg oudste Nielsen.
,,Nee, daar doe ik niet aan’’, zei ik.
,,U kunt het toch proberen?’’, zei oudste Nielsen.
Waarom zou ik, vroeg ik. Als God bestaat en is zoals zij zeggen, vergeeft hij iedereen uit liefde. Dus ook zonder bidden zit je gebeiteld.
Nu je toch in Nederland bent, vroeg ik oudste Nielsen terug, heb je al eens geblowd?
,,Nee, daar doen wij niet aan’’, zei hij.
,,U kunt het toch proberen?’’, zei ik.
Hij gaf me een vertaling van het gouden boek, wat aardig van hem is. Misschien hoopte hij heimelijk dat ik hem in ruil een joint zou geven,maar ik geloof niet in blowen.  
<|endoftext|>
Weet u met hoeveel schoten de moeder van Bambi is neergelegd?
Wij gokten op drie, bij de USVA filmquiz dinsdagavond in Groningen. Ik zat bij een team studenten die al twee keer achtereen hadden gewonnen en hoopten op een hattrick. Op hun verzoek was ik er als geheim wapen aan toegevoegd. Zij denken namelijk dat ik alles van film weet.
Nerdland land Ze sloegen mijn waarschuwing in de wind dat ik maar één keer aan een filmquiz heb meegedaan (‘Voor een briefkaart op de eerste rang’, een naam die hun niks zei) en toen tweede werd. Dus eigenlijk had verloren.
Zo’n quiz is een heerlijke kans de nerd in jezelf vrij spel te geven. Hier zaten bijvoorbeeld mannen die weten hoe Mr Big uit ‘Sex in the City’ voluit heet.
Vrouwen met een Disneyprinsessenwens die alle liedjes uit Disneyfilms herkennen. En niemand die zich ervoor schaamt. Waarom ook.
We noemden ons ‘Return of the Jedi’. ,,Ik dacht wel dat jullie naam zoiets zou zijn’’, zei de presentatrice.
We wisten feilloos dat het herderinnetje Bo-peep niet in ‘Toy Story 3’ zit, we somden tien films op waarin Brad Pitt om het leven komt en we herkenden het geluidsfragment uit ‘Tron: Legacy’.
,,Een fijne film!’’, zuchtte een teamlid. ,,Ik ga er binnenkort nog een keer naartoe.’’
Het aantal schoten van Bambi hadden we mis, dat waren er twee. Maar toch wonnen we, met een forse voorsprong op nummer twee. Die hebben we geen hand gegeven, zo zijn nerds dan ook weer. Niet van dat ‘volgende keer beter’-gedoe, wat je altijd bij sporters ziet.
Voldaan gingen we de gewone wereld weer in vol mensen die het verschil tussen ‘Star wars’ en ‘Star trek’ niet kennen. De wereld waar niet eens een woordenboek Fries–Klingon bestaat. 
<|endoftext|>
Af en toe stuurt Maureen, een bejaarde vriendin uit de Verenigde Staten, een brief.
Dat wil zeggen: het lijkt een brief, want er zit een enveloppe omheen. Maar die is volgestopt met krantenknipsels met handgeschreven opmerkingen in de kantlijn, notities op de achterkant van rekeningen, artikelen over de succesvolle carrières van haar zoons. Soms zit er een foto bij of een cadeautje.
Zo ziet haar wereld er ook ongeveer uit: vol met min of meer verwante zaken. Ze heeft gewerkt met architect Frank Lloyd Wright en in Japan gewoond toen haar zoons klein waren. Ik leerde haar kennen op een veerboot in Alaska. Anderhalf jaar geleden vierden we haar tachtigste verjaardag in Amsterdam, waar ze op doorreis naar Kenia was. Ze maakt plannen om in april naar Griekenland te gaan - daar moeten we elkaar ontmoeten - en ze wil nog
eens naar Nepal.
Kortom: Maureen is niet uit het veld te slaan.
Toch komt er iets duisters aan. Toen ik vorige zomer bij haar op de koffie was, zei ze ineens dat als ze op een dag omvalt, haar oudste zoon me dat zal laten weten.
Later stuurde ze me als verjaardagscadeau het boek ‘The thing about life is that one day you’ll be dead’, een vlot geschreven verkenning over aftakeling en dood. Deze week lag er een enveloppe op de mat met naast een muziekcassette en een miniatuur kerstmannetje een brief, waarin ze schrijft dat ouder worden niet voor sissies is. ,,De meeste mensen zijn liever over the hill (over de helft van je leven, zeg maar) dan eronder’’, noteert ze.
Zelfs voor de vitale Maureen gaat die boektitel eens uitkomen.
Al hoeft dat het plannen van een reis naar Nepal niet in de weg te staan.
<|endoftext|>
In Gallipoli, dat is in Turkije, zijn tijdens de Eerste Wereldoorlog weethoeveel Australiërs en Nieuw-Zeelanders in de pan gehakt bij een rommelige, zinloze slag. Hoe ze daar kwamen is een ander verhaal, maar er liggen nog wat loopgraven en er is een monument waar ze de slag op 25 april herdenken.
Als je daar op andere tijden dan bij de herdenking heengaat, is het er stil en een beetje winderig.
Een gids, in ons geval een weemoedige veteraan van het Turkse leger, leidt je er rond.
Het is een bergachtig gebied aan de kust, waarvan je je amper kunt voorstellen dat hier bloed heeft gevloeid van twintigjarige jongens die aan de andere kant van de planeet achter de meiden aan hadden moeten zitten.
Om dat levend te maken, vertonen ze in een naburig hotel een documentaire, waarin veteranen over toen vertellen.
Een van hen vertelt over de bestorming van een kuststrook, waar links en rechts doden vielen.
Hij had sterk de aandrang, vertelt hij, om te gaan liggen en zich dood te houden. Daar had in die chaos geen haan naar gekraaid, vertelt hij als oude man. Zijn maten waren dood of te druk met in leven blijven, overal was rook en kabaal. De officieren waren ver en hadden nergens benul van.
Maar hij deed het niet. Al zou hij het nooit aan iemand anders vertellen, trouwen, verjaardagen vieren, zijn kinderen groot zien worden en biljarten met zijn vrienden, hij zou altijd weten dat hij destijds in het verre Turkije voor lijk was gaan liggen tussen leeftijdgenoten die echt dood waren.
Hij deed het niet, hij rende door. Dapper of dom, daarover kun je van mening verschillen.
Maar afgaan voor jezelf is het ergste dat je kan overkomen. 
<|endoftext|>
Daar kwam, maandagavond, iedereen in de grote zaal van de Harmonie overeind. Want aan het begin van de nieuwjaarsreceptie van Leeuwarden werd het Fries volkslied gezongen.
Met de tekst op een groot scherm, een huiveringwekkend geheel van bruisend bloed en trots op eigen groehoehoehoehoehoen.
Soms zing ik het vrijwillig mee. Ik ben dol op zingen. Zo zongen we op nieuwjaarsochtend op Ameland het Friese volkslied uit volle borst, waarbij we de tekst zoveel mogelijk vervingen door lalala. Gevolgd door het Engelse volkslied, het Franse, het Duitse en de Mandomandolinen van Nicosia.
Maar zodra in zo’n zaal het Fries volkslied móet, wordt de dwarse puber in mij wakker.
Gaan staan, vooruit dan maar.
Maar meezingen? Enkel omdat iedereen het doet? Over mijn lijk. Zo te horen waren de meeste receptiegangers wel voor de groepsdruk bezweken, want het klonk en daverde fier in het rond.
Ook de rest van de receptie was erg Fries. Presentator Geart van Tuinen, een gezellige linkerpantoffel, maakte grapjes over Cambuur. Burgemeester Ferd Crone, als rechterpantoffel, kreeg applaus voor een mondje Fries en zei dat het nu over moet zijn met het gemopper van Leeuwarders die zeggen dat het niks was, niks is en nooit iets zal worden.
Dat is overigens een rare. Ik heb het nog nooit een Leeuwarder horen zeggen. Die mopperen namelijk helemaal niet zoveel.
De enigen die altijd weer met die opmerking op de proppen komen, zijn burgemeesters en plannenmakers.
Crone had zelfs Piter Wilkens verzocht om er een liedje over te komen zingen, een bewerking van Cornelis Vreeswijk. Met als refrein: ,,Ut het nooit wat weest, it sil noait wat wudde, as’t in Liwwadden geboren bist, dan kist ut wel skudde.’’
De verboarnsterhimisering van de stad is begonnen.  
<|endoftext|>
Vroeger was het elke winter winter, de mensen wisten gewoon niet beter. Was het dan winter, dan deden de inwoners van ons land, al sinds ze rechtop konden lopen, kromme botten onder hun voeten. Toen ze wat slimmer waren geworden, vervingen ze die door een soort messen met een schoen eraan vast. Dan gingen ze schaatsen.
In de Gouden Eeuw werden er al schilderijen over gemaakt.
Uit die tijd stammen ook de ‘zwakke enkels’, een geheimzinnige lichamelijke aandoening waar de medische wetenschap nooit een bevredigende verklaring voor heeft gevonden.
,,Ga je mee schaatsen?’’, vroeg dichter Bredero in een niet vastgelegd historisch gesprek aan Joost van den Vondel, voor wie hij groot respect had.
,,Nee, ik heb zwakke enkels en mijn stuk is nog niet af’’, zei Vondel terug. Daarmee was de kous af. Met zwakke enkels kun je niet schaatsen, dat wisten ze in de zeventiende eeuw ook al.
Bredero ging het ijs op, zakte erdoor en overleed een paar maanden later. Vondel daarentegen werd stokoud, schreef een groot aantal toneelstukken en dreef ernaast een winkel. Want met zwakke enkels kun je verder alles wel.
Dat had een wijze geschiedenisles voor ons kunnen zijn.
Maar niet voor onze bezeten tijd, waarin de eerste de beste registeraccountant vindt dat zijn leven mislukt is zonder tenminste één marathon, één keer de Mont Ventoux opfietsen of, het allermooiste, het schaatsen van één Elfstedentocht.
Het is een tijd dat zwakke enkels worden gezien als zwakke smoes. De Vondels van nu moeten met de billen bloot en gewoon zeggen dat ze het niet kunnen of niet willen. Meewarige blikken moeten ze voor lief nemen.
Misschien kan het als troost dienen dat de schilders van de ijspretschilderijen van toen ook gewoon op de wal zijn blijven staan en we hun werk nog steeds bekijken, terwijl die schaatsers allemaal al lang Bredero achterna zijn.
<|endoftext|>
Zonder het krantenbericht was ik niet naar ‘New Kids Turbo’ gegaan.
Daarin stond dat de Leeuwarder bioscoop een bewaker heeft ingehuurd. Want tijdens de film werd veel geschreeuwd.
Dat maakt nieuwsgierig. Een film waar de hele zaal ‘Verrekte mongol!’ of ‘Kut!’ schreeuwt mag je niet missen. Het is weer heel anders dan een meezing- ‘Sound of music’.
De beveiliger valt in de foyer al op. Een reus van een man,
breedgeschouderd, vriendelijke ogen. Hij kijkt groepjes jongens na, die elkaar in een soort Newkidsfries vertellen: ,,Ik mot miege, jongeh!’’
Maandagavond zat hij in de volle zaal links voorin. Zijn kale schedel glom in het filmdoeklicht.
De zaal lachte al toen de titels in beeld kwamen en dierengeluiden klonken en daarna nog meer bij ruige grappen over aso’s, invaliden, vernielingen, botsingen, wapens en algemene smerigheid. Deze Flodderfilm van nu is aanstekelijk, kan ik u melden.
Maar geschreeuwd werd er niet. Op een paar meisjes na, die ‘ajakkes’ gilden toen er een piemel in beeld kwam.
,,U had weinig te doen’’, zei ik na afloop tegen de grote vriendelijke reus.
,,’t Is preventief, hè’’, zei hij.
Zaterdagavond was het rumoeriger geweest, dan komen de mensen uit de dorpen, maar ook toen gebeurde er niks raars.
Inmiddels had hij de film zes keer gezien. Zo dadelijk ging hij weer, voor de late avondvoorstelling.
,,Vindt u hem leuk?’’, vroeg ik. Hij haalde zijn schouders op. ,,Je ziet elke keer andere dingen.’’
,,Ik moest er wel om lachen’’, zei ik. ,,U en ik kunnen het relativeren’’, stelde hij vast. ,,Wij weten dat het niet serieus is.
Maar kijk...’’ - hij wees op twee ondermaatse jochies die nagloeiend de zaal uitkwamen - ,,zulke jongetjes doen dat niet.
Als ik een zoontje van acht zou hebben, mocht hij er niet heen.’’ (Vorige week schreef ik hier over een Parijse ober die een vriendin in Leeuwarden had gehad. Die vriendin, Edith Koopmans, heeft zich gemeld. ,,Bedankt voor het naar boven brengen van deze heerljke herinnering!’’, mailt ze. Ze gaat hem misschien binnenkort opzoeken.)  
<|endoftext|>
Tegenover het Gare de Lyon in Parijs is bistro Au Cadrans du PLM. Type schemerig Frans café met serre waar naar Parijs gebruik de stoeltjes te dicht bij elkaar staan en mensen toch net doen of de wildvreemden naast hen meters verderop zitten.
Toen we er zondagavond bier en wijn bestelden, herkende de barman ons accent. ,,Drie, twee, een!’’ zei hij in het Nederlands en stak het bijbehorend aantal vingers op. Nederland, hij was er dol op. Jarenlang was hij heen en weer gereden naar een kleine stad die wij misschien wel kenden.
Leo Ardun.
,,Leeuwarden!’’, zeiden we verheugd. Tuurlijk kenden we dat. Meteen was hij niet meer bij ons weg te slaan. Hij had daar een meisje gekend, Edith Koopmans, kenden we die toevallig?
Met haar was hij wel eens naar een eiland geweest dat Der Skellèngue heette, toen daar de vuurtoren 400 jaar bestond.
In Leo Ardun stond een beeld van een stier, hij wist het nog precies. ,,Een koe’’, verbeterden we. ,,Daar is een verschil.’’ Dat wist hij ook precies.
Toen we de volgende avond Au Cadrans du PLM passeerden, was ontsnappen niet mogelijk.
Onze barman stond op de uitkijk en begroette ons met uitgestoken handen, als oude vrienden die levend van het front waren teruggekomen.
Demonstratief koppelde hij zijn iPod aan de stereo en keek ons verwachtingsvol aan. Daar schalde, heel hard, het Wilhelmus door de zaak. Een stamgast stak beide duimen naar ons op.
Gelukkig waren er verder weinig klanten, want we wisten niet zeker of we moesten gaan staan.
,,Leo Ardun!’’, benadrukte de barman nog eens. Toen we vertrokken riep hij ons na: ,,Tot ziens! Tot ziens!’’ We moesten hem beloven de groeten te doen aan Friesland. Hierbij dus. Iedereen de groeten, vooral Edith Koopmans. 
<|endoftext|>
Zaterdag was er een chic Cambuurgala en ik was veilingmeester. Ik had er een smoking voor gekocht, die hopelijk vaker van pas komt want je krijgt ze bepaald niet cadeau. (Zo zuinig denk ik altijd. Jarenlang is me voorgehouden dat je een dubbeltje maar 1 x kunt uitgeven, het groeit je niet op de rug, zo gewonnen, zo geronnen en een appeltje voor de dorst is altijd verstandig.)
Op die veiling kwamen aardige dingen voorbij om te hebben, maar geen onontbeerlijke. Een gesigneerd shirt van ons Nederlands elftal bijvoorbeeld, dat deze zomer in Zuid-Afrika verloor van Spanje. Een luxe wintersportvakantie, een barbecue bij een Cambuurspeler in de tuin. Twee fietsen in Cambuurkleuren.
Zo’n shirt begon dan op €100, waarbij ik de inzet dan behoedzaam met €10 verhoogde. Meer dan eens werd er meteen geroepen: €500 euro!, omdat het ze in de zaal niet hard genoeg ging.
Waarna een ander er nonchalant €100 euro bovenop deed of het niks was.
Het was voor Cambuur, een waardig doel, maar het werd me angstig te moede. Geld leek hier werkelijk geen rol te spelen.
Mensen zwaaiden met handen en programmaboekjes om mijn aandacht te trekken, gooiden met bedragen zoals een ander met confetti en hielden daar uiteindelijk een gesigneerde voetbal aan over. Gewone, vriendelijke mensen waren het, als u en ik, en toch stonden ze bij het biertje na afloop niet collectief te janken van spijt en schaamte.
Dat zou mij wel gebeuren als ik hun was.
F. Scott Fitzgerald schreef in een kort verhaal: ,,Laat me je vertellen over de heel erg rijken.
Zij zijn anders dan jij en ik.’’ Dat klopt wel een beetje, besefte ik zaterdag in mijn smoking, die achteraf maar een fractie had gekost van de opbrengst van een vaantje met handtekeningen van Barcelonaspelers. 
<|endoftext|>
Zoals u misschien weet werd John F Kennedy niet neergeschoten door Lee Harvey Oswald, maar door een verband van CIA, maffia, Cubanen en zijn echtgenote.
Dat hebben we redelijk verborgen weten te houden, al lekt er af en toe iets uit. Sommige scherpzinnige denkers laten zich niet blijvend wijsmaken dat er geen samenhang is tussen de dingen, dat die gebeuren zonder achterliggend, sinister plan.
Maar Noorderlands Zo’n denker hebben we hier in Friesland in Teake Oppewal. Hij houdt zich bij Tresoar bezig met de Friese literatuur. Een leven lang Friese poëzie wapent de geest tegen de rookgordijnen van de verzamelde media, geheime diensten en het militiairindustrieel complex.
Maandag, precies 47 jaar na de moord op Kennedy (!), onthulde hij in deze krant de geheime agenda achter de rubriek over Noorderlands, die ook in deze krant staat. Een rubriek over typisch noordelijke uitdrukkingen.
Maar Noorderlands bestaat helemaal niet. Het is een truukje om u, Friese lezer, te hersenspoelen tot u klaar bent voor het samenvoegen van de noordelijke provincies. Ja, nog twee of drie van die rubrieken en u smeekt om die samenvoeging.
We kunnen er niet omheen.
Het is waar. We zijn betrapt. We krijgen er geld voor, en niet weinig ook, van het genootschap dat ook onze rechters en topambtenaren betaalt en nog wat andere dingen doet die mij het leven kosten als ik ze hier onthul. Af en toe laten ze via condensstrepen in de lucht weten of we op schema zitten qua publieksbeïnvloeding.
De teller loopt, nog even en het is gedaan met Friesland, pardon Fryslân. Dan wekken zij Domela Nieuwenhuis, de marionet die ze al meer dan een eeuw in kunstmatige winterslaap houden in Wiuwert, om ons voor te gaan naar het nieuwe landsdeel, dat één taal spreekt, één krant leest en één brood eet.
Tresoar wordt gesloopt, de werknemers krijgen een dwangbuis en mogen in een geluiddichte kamer schreeuwen: ,,Ik zei het toch! Ik zei het toch!’’ tot ze een ons wegen. U heeft dit niet van mij, ik zal het in het openbaar altijd ontkennen. 
<|endoftext|>
column Even een vies praatje, zo zijn de tijden nu. Een jaar geleden vertelde Leeuwarder wethouder Marco Florijn dat hij het wel grappig vond als er weer iemand door zijn brievenbus had geplast.
Nu is er Tweede Kamerlid Eric Lucassen, die bij zijn buren door de brievenbus wilde plassen.
We hebben dus te maken met een politieke trend, een rechtse hobby misschien, een poging om de kloof met de burger te overbruggen of een vernieuwing van Postbus 51. Hoe dan ook, als u deze krant vochtig van de mat heeft gevist, is er vermoedelijk een politicus aan de deur geweest.
Daar heeft hij heel wat werk voor moeten verzetten. Als je de doorsnee brievenbus bekijkt, besef je dat het een grotere prestatie is om daar doorheen te plassen dan om bijvoorbeeld in de Tweede Kamer terecht te komen. Er staan niet alleen wetten in de weg, maar ook praktische bezwaren.
Vaak zitten ze op rare hoogtes: je moet ervoor bukken, of juist een keukentrapje meebrengen.
Appartementengebouwen hebben vaak een blok van een heleboel brievenbussen, waar je voor maximaal resultaat vermoedelijk de allerhoogste van moet nemen.
Dat is toch al de kwestie: welke brievenbus kies je? Sla je die met stickers tegen ongeadresseerd drukwerk over? Stel je voor dat je politicus bent die over wijken gaat, moet je dan elke keer een hele wijk doen?
Dat wordt druppelwerk, met zo’n hoop brievenbussen.
Ten slotte sta je daar, klaar voor een stuk maatschappelijke penetratie, en dan zit daar een plastic of metalen klep in de weg, soms zelfs dichtgehouden door een stevige veer. Is die hobbel genomen, dan kun je aan de andere kant van de gleuf een stugge varkensharen tochtborstel aantreffen, een wakker geworden hond of een links iemand (die zijn immers het ergste).
Een plastuitje lijkt een verstandige keuze.
Mijn hobby zou het niet zijn, maar als politici er zo’n schik in hebben, moeten we het maar over ons heen laten komen.
Hopelijk gaan ze uiteindelijk wel weer gewoon op folders over.  
<|endoftext|>
at de binnenstad van Leeuwarden zo mooi is, danken we aan de hippies uit onze stad, die zich tussen het feesten en blowen en muziekmaken door tegen idiote sloop- en verkeersplannen hebben verzet. Als zij er niet waren geweest, waren we nu een soort Drachten of Heerenveen.
Er zouden grote rondwegen komen, routes dwars door het centrum en als ik het goed begreep, werden de drie terpen waar de stad op is gebouwd parkeergarages. Een plan van de PvdA, die destijds zo almachtig was dat je nu nog een hekel aan ze zou krijgen.
Ik mocht een aantal hippies interviewen, nu senioren met verzorgd haar of soms helemaal geen haar meer, tijdens het diner van de Powwow/Hippo/ Axies-reünie in Zalen Schaaf in Leeuwarden. Mee-eten mocht ik ook. ,,Doe eerst de gesprekken maar’’, zei organisator Piet van der Wal, terwijl hij me een dinerbon in de hand duwde. ,,En daarna eten.’’
Het buffet rook aangenaam, de seniorenhippies schepten zichzelf flink op. Goed voor zichzelf zorgen hebben ze altijd gekund: eerst alternatief zijn en de kapper mijden, daarna de beste baantjes bezet houden en nu al het pensioengeld opmaken.
De gesprekken gingen zoals je zou verwachten. De regel van vroeger dat elke stem in het collectief even belangrijk is geldt nog steeds, dus alle seniorenhippies praatten door elkaar, terwijl op het toneel mensen vertelden over drugs, verzet en vrije liefde.
Die trouwens alledrie mee moeten hebben gevallen.
Hoopvol liep ik na afloop naar het buffet. Maar de zaal werd al leeggeruimd, omdat de seniorenhippies toe waren aan een moppie muziek van weleer. Het buffet was verdwenen, het rook niet eens meer naar warm eten.
,,He, dat is nou jammer’’, reageerden de seniorenhippies vanachter hun kop afterdinnerkoffie.
Met een lege maag ging ik naar huis, wraakzuchtig denkend dat ze wel hun haren verliezen, maar niet hun streken.
Benieuwd hoe het straks met de pensioenen komt.  
<|endoftext|>
Zo is het me op het eiland verteld: G., de zoon van K., moest in Leeuwarden op de hond passen van buren op herfstvakantie. Hij ging naar de Mediamarkt en maakte de hond buiten aan een paaltje vast. Terwijl hij binnen was kreeg het dier een hartaanval: dood.
Bij de Mediamarkt vroeg G. een doos voor het kadaver, zo een waar een tv in had gezeten.
Daarna ging hij nog naar een Echt w waar andere winkel. Toen hij terugkwam was zijn autoruit ingeslagen.
De doos was gejat.
Wat een verhaal! ,,Stel je de kop van die junk voor als hij die doos opendoet!’’, schaterden de mannen die het me vertelden.
We namen er nog eentje op en zeiden hoofdschuddend dat het een rare wereld is.
Toch kwam het me bekend voor: zo’n verhaal doet in de VS al langer de ronde, maar dan met een oude dame en een koffer met een dode hond erin.
Ze gaat er in de trein mee naar de dierenarts. De man die haar met haar zware bagage helpt w vraagt wat erin zit. ,,Stereoapparatuur’’, liegt ze discreet. De man rent weg met de koffer.
Voor de zekerheid belde ik G., want het klonk als een stukje voor de krant. ,,Ik heb het niet zelf meegemaakt’’, zei hij. ,,Je weet hoe hard dat gaat op het eiland. Het overkwam een kennis van een kennis van een kennis.’’
Dan moet je oppassen, weten Amerikanen die onderzoek doen naar urban legends. Zij noemen zoiets FOAF (friend of a friend).
G. zou zijn kennis bellen, maar heeft die nog niet bereikt.
Dit zou dus wel een stadslegende kunnen zijn, net als de vrouw die haar hondje in de magnetron stopte om te drogen (niet waargebeurd) of de toerist die in Parijs werd teruggevonden onder een brug met een nier minder (evenmin waargebeurd).
Je moet daar niet moeilijk over doen: zulke verhalen zijn te mooi om niet waar te zijn. Je moet er eentje op nemen en je over de wereld verbazen.  
<|endoftext|>
Onderweg naar de condoleance vertelde hij dat hij 91 was. Ik had het hem niet gegeven, hij was onspecifiek bejaard en hij reed auto. Gematigd leven was zijn geheim, zei hij.
,,Leeft uw vrouw nog?’’, vroeg ik.
Ze bleek thuis te zijn. Een paar jaar geleden had ze bij het ontwaken gezegd: ,,Ik vind er niets meer aan, het hoeft voor mij niet meer.’’
Dan wordt het euthanasie, had hij geantwoord, want zo hebben ze het met elkaar afgesproken.
Maar de arts weigerde.
Mevrouw was immers goed gezond, alleen depressief.
Dat is ze nog steeds, al wil ze het zelf niet weten en krijgt ze daarom geen behandeling. Ze ligt de hele dag in bed, komt er alleen ’s avonds uit om televisie te kijken en gaat dan weer naar bed. Overdag is er hulp, ze wonen op zichzelf. Hij is altijd een goede man voor haar geweest, maar dit was niet eenvoudig.
,,Ik hou van mooie kleren, dat heeft u misschien gemerkt’’, vertelde hij en streelde zijn grijze rever. ,,Mijn vrouw is meer van ‘zo kan het wel’. Zij had het paar meer vroeger thuis niet breed. Daarom ging ik altijd mee om te winkelen, want het moet wel goed zijn.’’
,,Jaren geleden zei ik: We gaan kleding kopen voor de kerst. Dat zou mijn vrouw uit zichzelf nooit doen. Ze heeft toen van alles gepast in de winkel, niets was naar haar zin. Maar toen vond ik helemaal achterin een pakje, met een zwarte rok en een bovenstuk dat ook zwart was, maar met rood erin. Het had rode knoopjes met een zilveren randje.’’
,,Ik zei: die moet je eens aandoen.
Dat ging onder protest, maar het stond prachtig en we hebben het gekocht. Alleen, ze heeft het maar een paar keer gedragen en toen heeft ze het weggegeven aan een kennisje.’’
Dit was een slag in zijn gezicht geweest.
,,Weet u’’, bekende hij. ,,Ik zou het zo leuk vinden als ik haar nog een keer in dat mooie kerstpakje kon zien.’’ Ik zei niks, er zat iets in mijn keel. Gelukkig waren we op een condoleance, daar mag dat.  
<|endoftext|>
Relaties komen in politieke programma’s pas aan de orde als ze de politiek belemmeren of als ze helemaal ontbreken. We treffen het dus met ministerpresident Mark Rutte, die niet getrouwd is. Net als Hugo Chavez (andere leider) en Ludwig van Beethoven (andere pianist).
Of dat slecht is betwijfel ik.
Nederland telt meer singles dan PVV-stemmers. Buitenlanden die Rutte op bezoek krijgen hoeven geen programma voor de first lady op poten te zetten.
En hij gaat niet uit de politiek omdat hij voor zijn gezin kiest.
Bovendien is het een ongeschreven wet dat geslaagde politici slechte relaties hebben.
Churchill (wereldrijk) en zijn vrouw sliepen in verschillende bedden, zelfs in verschillende kamers. Aan de andere kant van de Noordzee schoot Hitler (ander wereldrijk) zich een paar minuten na zijn jawoord een kogel door de kop. Dichter bij huis kneep Lubbers (drie kabinetten) vreemde vrouwen en springt Balkenende (vier kabinetten) bij elke kans die hij krijgt raceauto’s in. Geen teken dat het thuis koek en ei is.
Interviewster Mariëlle Tweebeeke struikelde vorige week bijna over haar aanloop om Mark Rutte de vraag der vragen te stellen. ,,Ik hoorde u zeggen dat u gecharmeerd bent van RTL Boulevard’’, hakkelde ze. Naast haar zat Ferry Mingelen met een beschaamde grijns. ‘Vraag jij het maar, jij bent een vrouw’, had hij bij het voorgesprek vast gezegd.
,,Dan ga ik u nu toch met enige brutaliteit de vraag stellen die we misschien nooit meer zullen stellen tijdens deze kabinetsperiode maar waar veel mensen toch vragen over hebben… Klopt het dat u vrijgezel bent?’’
Dat kon Rutte niet ontkennen.
,,En is dat bewust?’’ ging Tweebeeke door. ,,De dingen lopen zoals ze lopen’’, zei Rutte, die als een echte liberaal zelfs voor zijn liefdesleven op de onzichtbare hand van de vrije markt rekent.  
<|endoftext|>
Antonie Kamerling is al bijna een week dood maar wat hij twitterde staat nog online. Op 2 september schreef hij: ,,Ik ben dit jaar voor 7 castings afgewezen en ik verlies steeds met tennis, maar voel me wèl goed; gaat het nou goed met me of juist niet?’’
Daarom kunnen we ook steeds lezen dat hij op 9 september voor het laatst twitterde, over dat hij eigenlijk geen inspiratie had om te twitteren, ,,en om jullie nou lastig te vallen met kopjes koffie en ritjes naar school, ach...’’
‘Famous last tweets’ en voor twitter al behoorlijk negatief. Je mist meteen al het geestdriftige uitroepteken, hét leesteken van nu. Met de kennis van achteraf had je daaraan en aan die drie puntjes al kunnen zien dat het slecht met hem ging.
Anders had hij toch wel over die bruisende feestelijkheden geschreven die bij deze tijd horen? Net als de mensen die met de slaap nog in de ogen de wereld een monter ‘Goeiemorgen!’ toeroepen. Die vervolgens kwiek (‘Weer in de file!’) langs de kinderopvang gaan (‘Naar Jurjen en Saapke gezwaaid! Dolle pret!’) en dan naar kantoor rijden: ‘Werken aan nieuwe opzet loonadministratie!
Heb er zin in!’’.
Dan naar de kroeg: ‘I just became mayor of Café Jan en Lotte!’, tot ze uitgeput maar voldaan (‘Welterusten!’) in een diepe slaap vallen. Of althans tot de ochtend niet meer twitteren.
Voor de sombermans die ’s morgens vroeg al geen reden kan verzinnen om het bed uit te komen is hier geen plek. Je leest tenminste nooit ‘Ga nu touw halen bij Auke Rauwerda om me eige op te hangen! ’t Was mooi genoeg!’ of ‘Ik wacht op de sneltrein van 10:06! Zin in!’. Drie puntjes, meer heb je niet.   
<|endoftext|>
﻿Stel je eens voor dat er een apparaat bestond, dat met één druk op de knop bij alle mensen in een straal van zoveel kilometer alle herinneringen aan muziek uit kon wissen. Even drukken, hooguit nog een waarschuwingsschermpje ‘Weet U Het Zeker? Ja/Nee’, dan resoluut ‘Ja’ drukken en Beng! Het is gebeurd.
Op dat moment zou alle muziek die er bestaat in één klap nieuw zijn, voor iedereen.
Iedereen zou naar zijn platenkast of speellijst op Spotify kijken als een koe naar het onweer. Wat is dat allemaal? Hoe klinkt dat allemaal? Waarom heb ik dat allemaal gekocht? Er zit geen nostalgie meer bij, geen enkele herinnering aan een eerste dansavond, een eerste zoen of een zomerhit. Er is alleen maar een enorme massa nieuwe muziek, van bands met eigenaardige namen als De Deuren, Donkerpaars, Loden Luchtschip of Koningin.
En stel je dan eens voor dat er een Top 2000 zou moeten worden samengesteld, waar iedereen aan mee kan doen door aan een centrale radiozender door te geven welke muziek daarin zou moeten staan.
Dan moet iedereen hard aan het werk, naar dingen luisteren om te horen of ze het wat vinden. Er is nauwelijks tijd om met zijn allen bij elkaar te gaan zitten en te zeggen: moet je nou toch eens horen, die Kapitein Biefhart, of Jantje Kleingeld, of de Strandjongens, dat is toch wel heel bijzondere muziek zeg! Er is al helemaal geen tijd voor radiostations of slimme muziekindustriejongens om ons te hersenspoelen door keer op keer te herhalen dat dit geweldige muziek is, beter dan alle andere, ,,dit moet je kopen en aan iedereen vertellen’’.
Dat zou een interessante Top 2000 opleveren. Het is maar zeer de vraag of de Boheemse Rapsodie, Hotel Californië, Trap naar de Hemel, Kind in Tijd, Avond, Was Je Maar Hier, Glinster Voort Gekke Diamant, Iemand Als Jij, Klokken en Behaaglijk Duf nog de bovenste tien zouden wezen. Misschien halen zulke nummers dan die Top 2000 niet eens meer.
<|endoftext|>
Iedereen die wel eens Monopoly heeft gespeeld, houdt voor altijd een vaag wantrouwen tegen kansen. Een kans is als je op een bepaald vakje terechtkomt. Je moet dan een kanskaart nemen en die hardop aan de andere spelers voorlezen.
Soms was zo’n kanskaart een meevaller. Dan had je bijvoorbeeld een kruiswoordpuzzel gewonnen en kreeg je geld. Maar het kon ook vies tegenvallen. ,,Ga direct naar de gevangenis”, stond er dan. ,,Ga niet langs ‘Start’. U ontvangt geen 200 gulden.” (Sinds de euro heb ik geen Monopoly meer gespeeld, dus de huidige koersen ken ik niet).
Een kans, dat leerde je hiervan, brengt de boel op onverwachte wijze in beweging. Het kan in je voordeel zijn, maar het blijft een gok.
Dankzij de bijlage ‘Kansen creëren’ van donderdag weten we dat we dat ook anders kunnen zien. Een netwerk van tien mensen lacht ons in die bijlage voortvarend tegemoet (acht mannen, vier stropdassen, drie brillen, twee vrouwen, een snor).
Best mogelijk dat het crisis is en er elke week nieuwe failliete bedrijven in de krant staan, maar we moeten niet zaniken of zeuren, zeggen ze. Kansen zijn overal! Kansen zijn fantastisch! Alles is een kans! Mmm, heerlijk, kansen! Ze lusten er wel pap van. (Of zoals ze het zelf graag zeggen: een halfvol glas. Want hoe creatief ze als ondernemer ook zijn, creatief genoeg om eens andere beeldspraak te bedenken dan dat halfvolle/halflege glas van ze zijn ze dan weer niet. Daar ligt nog een kans.).
Al deze kansspelers willen zo aangeven dat er wat moet gebeuren. Zij gaan ons al voor op het kansrijke pad en wijzen naar de lonkende verten. Naar betere tijden, groei, nieuwe banen, de heuvels op, een gezonder leven en liefst ook een Thialf met twee banen. De meningen lopen wat uiteen, maar in februari gaan ze op Vlieland een dag lang brainstormen voor een ,,concrete actielijst”.
Ik stel voor dat ze Monopoly meenemen naar het eiland. Dan weten ze het weer, van die kanskaarten. En dat je ook niet altijd op het Algemeen Fonds (een soort overheidsgeld) kunt rekenen.
<|endoftext|>
In deze donkere dagen wil ik graag een pleidooi houden voor herwaardering van de heiden.
Het is een lelijk woord, maar ik weet geen beter. Een negatief woord zelfs, want het wordt meestal gebruikt om iemand aan te duiden die iets niet is. Een heiden is iemand die niet gelooft of in elk geval niet van het juiste geloof is.
Heiden zijn geeft daardoor veel rust. Je kunt je overal op je gemak in verdiepen, als het je interesseert, zonder daar nu onmiddellijk aan mee te hoeven doen. Je loopt eens een tempel binnen, je neemt kennis van een religieus boek en dan is het tijd voor weer iets anders. Je gaat eens naar een zondagsschoolfeestje in de Grote Kerk met blije jonge hippies in kerststalkostuums die weemoedige liedjes zingen en vertrekt als het je te wee wordt.
Je leest dat de paus in zijn kerstrede op omfloerste wijze weer is begonnen over homohuwelijken en andere samenlevingsvormen (hij noemt dat ‘genderideologie’) en dat daardoor ,,het begrip van het zijn, van wat het werkelijk betekent mens te zijn, wordt aangetast”.
God schiep man en vrouw, zei de bruggenbouwer (@pontifex op twitter) erachteraan. Hij ziet hier nu een aanval in ,,op de ware structuur van het gezin, bestaande uit vader, moeder en kind’’.
Een brave katholiek moet dat allemaal maar slikken: je bent het hiermee eens of je bent zelf een homo, dat is ongeveer de keus waar hij voor staat. De heiden kan er vrijuit zijn schouders over ophalen, het mallepraat vinden en de paus een wereldvreemde rare kwast, die meent dat hij weet wat het betekent om werkelijk mens te zijn.
Daarom dus waardering voor de heiden, die alle dingen onderzoekt en weet dat zelfs het goede relatief is. Alleen dat woord zou anders moeten. Fijne feestdagen nog, ook voor alle niet-heidenen.
<|endoftext|>
BepVosisnu78en woont in Heerenveen, maar toen ze 5 was woonde ze met haar grootouders, ouders, zus en broertje in Rotterdam. Op 14 mei 1940zatenzeopdetrap,want dat was het veiligst. Het was de dag van het Duitse bombardement. Ze herinnert het zich als een doorgaand dreunen met ongeregelde klappen.
Haar oudere zus was bang dat een bom hun huis zou treffen en zij alleen achter zou blijven. ,,Maar die paniek had ik niet, als vijfjarige”, vertelde ze me gisteren. ,,Ik vond het eigenlijk wel
interessant.” Hun huis werd niet getroffen, ze woonden ver van de getroffen plekken af. Maar er waren wel voorzorgsmaatregelen genomen, zoals een houtje tussen de voordeur om te voorkomen dat die klem zou raken en ze niet konden vluchten.
Donderdag was ze in Bios Drachten, het bedrijf van haar zoon, om vooraf aan de film ‘Het bombardement’ over haar herinneringen te vertellen.
Dat oma doof was, en moeder haar op de schouder zou tikken als ze naar buiten moest rennen. Maar oma zat op de voet van Bep Vos en dat begon pijn te doen. Dus tikte Bep op oma’s schouder. Onmiddellijk greep die Beps zus en schoot de straat op.
Dat het zulk prachtig weer was en ze na de bombardementen een stoet mensen, soms met vogelkooitjes in de hand, of hun kostbaarste spul in een kussensloop, naar het Kralingse Bos zag lopen. Daar sliepen ze, ze hadden geen huis meer.
Hoe ze de geknakte hijskranen van de haven gingen bekijken, de muren met gaten erin, die omver werden getrokken. Dat een deel van de Bijenkorf er nog stond en de Sint Laurenskerk. ,,Kijk eens wat de moffen hebben gedaan”, zei haar vader.
En toen zag ze de film. ,,Mijn moeder vond hem geweldig”, riep haar zoon al. Zelf klinkt ze gereserveerder. ,,Och”, zegt ze. ,,Het was gewoon leuk. Een romantisch verhaal hè? Dat moet je wel, in zo’n film. Maar het komt daardoor wel weer allemaal terug.”
<|endoftext|>
Aan het woord ‘journaille’ heb ik op zich geen hekel. Maar dat het zo vaak verkeerd gebruikt wordt, daar kan ik me enorm over opwinden.
Deze week stond in allerlei publicaties dat ‘het journaille op het Binnenhof’ Diederik Samsom als politicus van het jaar heeft aangewezen. In deze krant was het gelukkig anders gezegd, maar ook de LC gebruikt ‘journaille’ vaak fout, alsof het een deftige omschrijving zou zijn van journalisten.
Hou daarmee op.
‘Journaille’ is helemaal niet deftig. Het is een negatief bedoelde omschrijving voor journalisten. Een samentrekking van ‘journalist’ en ‘canaille’, wat een Frans woord is voor uitschot, geteisem, tuig van de richel.
Sommigen beweren dat Joseph Goebbels, de nazi-propagandaminister, de woordspeling bedacht heeft, maar dat mocht hij willen. Het is al een dikke eeuw geleden gemunt door de satirische Oostenrijkse schrijver Karl Kraus, al zei die dat hij het eens van een bevriende theaterman had gehoord.
Kraus had een enorme hekel aan de Oostenrijkse krant Neue Freie Presse en werd er niet moe van daar in de meest kleurrijke termen op te schelden. Tintenstrolche (inktrekels), jachthonden van de publieke opinie, schoothondjes. ,,Geen idee hebben en dat kunnen uitdrukken – zo word je journalist”, schreef Kraus.
‘Journaille’ was zijn beste vondst, dat heeft de geschiedenis uitgewezen. Een hekel hebben aan journalisten of kranten is van alle tijden en daarbij kwam het door de jaren heen goed van pas. Anton van Duinkerken schreef in 1936 in de Groene Amsterdammer over de slechte staat van de journalistiek die hij zag. Dat hij dit woord gebruikte werd zo grievend gevonden voor de ,,vele eerlijke journalisten’’ dat de voorzitter van het comité voor de viering van zestig jaar Groene Amsterdammer opstapte. Kijk, dan besef je hoe ‘journaille’ bedoeld is.
Dus alsjeblieft, gebruik het niet als sjieke verzamelnaam voor journalisten, want dat is het niet. Het bericht over het ‘journaille van het Binnenhof’ klopt alleen, als de schrijver vindt dat het allemaal uitschot is, dat Diederik Samsom als politicus van het jaar heeft aangewezen.
<|endoftext|>
Dat Johannes - de bultrug, niet de zanger - een paar dagen met slaapmiddel in zijn lijf op de Razende Bol heeft liggen lijden, is zielig voor zo’n beest. Dus het is maar goed dat hij de pijp uit is gegaan. Er schijnen 60.000 bultruggen rond te zwemmen, waarvan 11.000 in de Atlantische Oceaan, en zo nu en dan gaat er een dood.
Was niks aan te doen, zeggen ze bij Greenpeace en Ecomare, na pogingen het beest terug in zee te duwen.
Sea Shepherd (,,’s werelds actiefste milieubeschermingsorganisatie op zee”) en Lenie ’t Hart, na jarenlang zeehonden redden klaar voor het grotere werk, denken er anders over. ,,Hij is dood? Nou, ze hebben hun zin!”, roept Lenie boos uit op een filmpje van het Noordhollands Dagblad. ,,Dit mag nooit meer gebeuren!” Ze doelt daarmee, als ik haar tweets goed lees, op de ,,lijkenpikkers van Naturalis”, het museum waar het skelet heengaat.
Zo’n dood dier is zielig, maar anderen zijn nog zieliger. Een man of zestig hield een Stille Tocht door Den Helder. ,,Een dier heeft geen stem en iemand moet het doen”, zei een mevrouw snikkend. ,,Als iedereen zijn mond houdt, gebeurt er nooit iets.”
Daar is de Partij voor de Dieren al. Dat karkas mag niet naar het museum, maar moet blijven liggen, vindt Marianne Thieme, die vast niet in de buurt woont, want zo’n beest stinkt behoorlijk. En er komen Kamervragen. Wat deed de overheid? Waar was het protocol Gestrande Dieren? Dat worden benauwde uren voor het kabinet.
Het was dus een vermakelijk weekeinde. Maar dat ga ik niet in een column schrijven, want voor je het weet ligt er een doodsbedreiging op de mat van een dierenvriend.
Dus voor alle duidelijkheid: vreselijk dat die lieve Johannes is overleden. Hij, die nooit een vlieg kwaad deed, alleen in dat koude water, omringd door vijanden die hem aan stukken wilden zagen voor het museum. En dan ook nog een overdosis. Vaarwel Johannes, we zullen je nooit vergeten. Althans, vandaag nog niet.
<|endoftext|>
Burdy lacht altijd. Het is een mirakel.
Tot gisteren kende ik Burdy niet, maar ik was op een soort verzoeningsborrel in Groningen, met collega’s van deze krant en het Dagblad van het Noorden.
De verzoening zat hem erin, dat eerst de verschillen tussen ’ons’ en ’hen’ werden benadrukt, daarna vloeide het bier en was er een warme hap en tenslotte kwam Burdy. Met als tegenpool Anneke Douma, maar die kende ik al. Een mooi koppel, want Anneke Douma heeft op de middenstip van Cambuur gezongen en Burdy wel eens op die van FC Groningen.
Burdy lachte de hele tijd. Of hij nu zingt of niet. Een klein scheef lachje met veel tanden, fascinerend om te zien. Hij deelde het novembernummer van zijn fanclubblad uit en ook daarin lacht hij op elke foto. In het blad gaat hij op de koffie bij fans en adverteerders en hij interviewt ze daarbij. Hij noemt zichzelf ‘Het Feestbeest van het Noorden’.
Kort archiefonderzoek leert dat Burdy eigenlijk Bert Schaap heet en rijdende melkboer was in Ulrum. Elke klant kwam met een glimlach naar buiten. Maar vorig jaar is Burdy ontslagen door zijn bloedeigen broer Adolf. Hoewel hij niet wist wat hij zou gaan doen, is hij blijven lachen.
Even leek het lachen hem te vergaan, toen bij zijn tweede cd een fout was gemaakt: een song stond er twee keer op, een andere helemaal niet. Alles kon worden weggemieterd. Maar Burdy ging een week met zijn vrouw Wilma naar Valkenburg en straalde weer.
In de zomer van 1999 nam hij een millenniumsingle op in het Gronings, Nederlands en Engels, die als ansichtkaart naar familie overzee gestuurd kon worden. Hij hoopte, zei hij toen, nog eens in de top 100 te komen. ,,Ik zou me werkelijk ziek lachen’’, zei hij.
Dat is Burdy. Aan het eind van zijn set liep hij naar de uitgang en ik lette ik erop of de lach nu uit zou doven. Maar mensen riepen hem terug, omdat ze met hem op de foto wilden. Daar was de lach alweer. Burdy laat zich niet betrappen.
<|endoftext|>
The party’s over zong Doris Day in 1956, een licht depressief liedje, dat eindigt in de verzuchting dat alles voorbij is.
Je weet dat je in bijzondere tijden leeft als de partijleider van de PvdA, Diederik Samsom, Doris Day citeert. Hij bedoelt, als ik het goed lees, dat hij lid is van een feestgeneratie die te lang is doorgegaan en nu de slingers op moet bergen. En dan meteen die van het hele land.
Ammehoela. Spreek voor jezelf, kale doemdenker. We weten allemaal dat het crisis is en van deze regering geen feest te verwachten is. Maar of de the party over is, maken we zelf wel uit. Party’s zijn er voortdurend en veel mensen worden bovendien, misschien uit nood, aardiger en behulpzamer.
Dat heb ik niet getest, maar wel gemerkt. Vorige week raakte ik een portemonnee kwijt met €450 erin. Drie dagen later belde de vinder. Alles zat er nog in.
In september had ik het in het café over de bewering van een recycleclub, die stelde dat vijftigplussers gemiddeld 102 dingen met een stekker eraan in huis hebben. Daar kom ik lang niet aan toe, de helft hooguit. Maar er was een ding, zei ik destijds, dat ik nog wel zou willen hebben: zo’n mooie wereldbol met een lampje erin.
Gisteren was ik weer in dat café en daar toverde de eigenaar een grote doos in Sinterklaaspapier tevoorschijn.
,,Heeft de Sint voor je achtergelaten”, zei hij.
Er zat, werkelijk waar, een wereldbol in met een lampje. Hij staat terwijl ik dit schrijf stralend voor me op tafel.
Nog steeds: het is crisis en niet alles zit mee. Maar als je goed kijkt, is the party nooit over. Dus wie om een of andere reden graag een wijsheid van Doris Day wil aanhalen om de toestand van het land te duiden en de komende bezuinigingen van dit kabinet, die kan het best aankomen met Que sera sera. Dat klopt altijd.
<|endoftext|>
Om de haverklap zijn er onderzoeken naar koopzondagen. Volgend jaar juli krijgen steden er meer ruimte voor. Dus de onderzoekers (soms politici, zoals pas nog in Leeuwarden) hebben het er druk mee. Zijn er meer nodig, trekt het bezoekers van buiten, hebben bewoners er zin in, of de winkeliers, of hun personeel als dat er is, en wat vindt de vakbond ervan of Onze Lieve Heer? Kun je allemaal onderzoeken.
Mij vragen ze nooit wat, maar ik ben ook niet zo’n zondagskoper. Daarom gisteren maar eens een kijkje genomen, want de Leeuwarder winkels zijn deze maand iedere zondag open. Ook deze zondag, al voel je met je klompen aan dat het te snel na Sinterklaas is en nog te ver voor de kerst.
Dat bleek wel. In de Kleine Kerkstraat, die een paar keer mee heeft gedraaid in een internetverkiezing als gezelligste winkelstraat van Nederland, was alles dicht. In de Doelesteeg spoot een graffitijongen de naam van een winkel op het gesloten rolhek. Het pleinafsluitend gebouw op het Zaailand was dicht, al brandde er licht. Ik trok voor de zekerheid aan de glazen deur.
,,Op slot?”, vroeg een man die gearmd met zijn vrouw kwam aanlopen. ,,Hier is toch de Free Record Shop?”
,,De HEMA is wel open”, zei zijn vrouw. ,,Dan kopen we een worst en gaan we weer.”
De Voorstreek was leeg, de Nieuwestad voller en op de Wirdumerdijk was het het drukst bij Blokker en Kruidvat. Het meelijwekkendst zijn de schoen-of kledingwinkels waar helemaal achterin iemand onder de tl-verlichting afwachtend naar buiten staat te kijken.
Op de Nieuwestad trof ik twee winkeliers die de zaak dicht hadden. ,,Dan kenne we self oek es even sien op koopzondag”, legde een van hen uit. ,,Maar it stelt niet feul voor. Ut sal wel V&D wudde.”
,,Alstou hier over skrieven gaast”, zei hij erbij, ,,dan mustou derbij sette dat se ophouwe mutte met de koopavond op donderdag. Die voegt helemaal niks meer toe. Laat se ut daar maar es over hewwe.”
<|endoftext|>
Om redenen die te ingewikkeld zijn om hier te vertellen liep ik deze week met acht olifanten door Hollum. Die deden, als ik ze tenminste corrigerend met de zweep sloeg, kunstjes op circusmuziek. Ze stonden op een been op kleine krukjes en draaiden rondjes.
Ze maakten ook dubbelzinnige opmerkingen tegen vrouwen, het zijn nu eenmaal dieren. ,,Hoe krommer de slurf, hoe beter de sex’’, hoorde ik er eentje zeggen tegen een vrouw die bovengemiddeld in de slurf geïnteresseerd was.
Ja, ik weet ook wel dat onze regering naar een verbod op wilde dieren in circussen toe wil, maar zo ver is het nog niet. De olifanten waren in het algemeen braaf en gehoorzaam, dat viel best mee. Als ze op tijd een glaasje bier kregen was er geen centje pijn. Dat was ook mijn taak: ik had een goed gevulde beurs mee om de olifanten en mezelf van een natje en een droogje te voorzien.
Maar daar ging het mis. Ergens in het dorp is de beurs zoekgeraakt. Thuis niet goed in de zak gestopt, er onderweg misschien uitgevallen, weggegleden, onder de sneeuw bedekt geraakt – wie zal het zeggen.
Zoiets zit je meer dwars dan je door hebt. De hele pot zoek! Ik heb er uitgebreid over overlegd met mijn olifanten, want die dieren hebben een goed geheugen. Ze hadden er niks van gemerkt. We zijn gisteravond zelfs nog met een zaklantaarn in de tuin wezen kijken waarin ik door een van de olifanten omver was geduwd, maar daar lag de beurs niet.
De olifanten maakten er minder een punt van dan ikzelf. ,,We zetten het op Facebook’’, zei een van hen. ,,Ik ga morgen wel even naar de afdeling gevonden voorwerpen’’, zei een ander. ,,Als iemand zo’n beurs vindt, dan brengt hij die wel naar de politie’’, voegde een derde toe.
De olifanten gaan uit van het goede van de mens, dat siert ze. Ik hoop dat ze gelijk krijgen. Dompteurs zijn nu eenmaal wantrouwender.
<|endoftext|>
Volgend jaar, voorspelde Tako Slump uit Vancouver me een jaar geleden, volgend jaar is er weer een intocht van Sinterklaas. ,,But we have work to do.”
De Sinterklaasintocht van 2011 ging daar in Canada niet door, het haalde alle Nederlandse kranten. De zwarte gemeenschap had acties aangekondigd tegen de Zwarte Pieten. Die zouden racistisch zijn, een discussie die elk jaar komt en gaat met Sinterklaas.
Hoe zou het er dit jaar gegaan zijn?
Tako Slump had er na die ophef geen trek meer in. Een andere groep Canadese Nederlanders heeft het overgenomen, met Tjerk Weidema aan het roer, een in Delft geboren Fries. Voor wie denkt, die ken ik ergens van: hij is jaren manager geweest van sportschool Ebert in Leeuwarden.
In Vancouver zijn ze ondergronds gegaan. ,,We moeten gewoon proberen een Sinterklaasfeest te organiseren voor alle kinderen van Nederlandse komaf zonder angst voor protestacties of dergelijke”, liet Weidema van tevoren weten. De
Canadese media werden op afstand gehouden, er was geen intocht maar een feest in een grote plantenkas, je kon alleen van tevoren kaartjes kopen.
De website zweeg over Zwarte Piet, maar die was er natuurlijk wel. Wie een kaartje kocht, moest akkoord gaan met de algemene voorwaarden, waarin stonddaterZwartePietenzouden zijn. ,,Vervelend dat het zo moet”, zei Weidema. ,,Maar anders konden we niemand bereid vinden die dit nog wilde organiseren.”
Gelukkig waren alle vijfhonderd kaarten van te voren vlot verkocht. De consul generaal was bij het feest, er waren heel veel kinderen, de poffertjes, bamischijven en kroketten vlogen weg. Sint was er, met Zwarte Pieten. De gekleurde gasten, die er ook waren, vonden het volgens Weidema geen punt. Die hadden de acties van vorig jaar maar overdreven gevonden.
Weidema stuurde me als bewijs een foto op, die op elke Nederlandse Sinterklaasbijeenkomst gemaakt had kunnen zijn. ,,We hopen dat jullie in Nederland ook een prachtige Sinterklaas hebben”, zette hij erbij. Reken maar, helemaal nu we weten dat het hier nog gewoon open en bloot kan.
<|endoftext|>
Ik kan sociale psychologie!
Hier komt het: Snoepers lopen kans om tot leugenaars op te groeien.
Van sociale psychologie weet ik weinig meer dan dat het een restant is uit de jaren zestig, onderzoek naar externe factoren op gedrag. Het levert stof op voor talkshows en koddige krantenberichtjes. Iedereen kan het, dat is het leuke. Je komt met een open deur dat mannen vrouwen die op hen lijken aantrekkelijker vinden. Of dat vooroordelen een rol bij beoordelingen spelen. Dat vleeseters hufteriger zijn dan vegetariërs.
Dat laatste is niet waar, want dat is door Diederik Stapel onderzocht. Stapel is, dat weet iedereen, onbetrouwbaar.
Die onbetrouwbare verteller heeft nu een boek geschreven, ‘Ontsporing’. Het is gratis op internet te downloaden (http:// sharesend.com/f0ac7mkl). Je haalt heel wat in huis, want hij citeert James Joyce, Boudewijn Büch en Edward Albee.
(Over downloaden wordt
verschillend gedacht en je kunt er in de boekwinkel ook €18,90 voor betalen. Maar met Stapel en de sociale psychologie zit je moreel toch al in een grijs gebied.)
Stapel stelt zich voor als een mens als u en ik: wil aardig gevonden worden, wist niet wat hij wilde studeren, wilde acteur worden, is bang, wil scoren en heeft veel waardering nodig. ,,Applaus is fijn”, schrijft hij. En hij ging in de fout. Moest hij nu zo verguisd worden? Een vriend zegt hem: ,,Je bent een lul, maar geen klootzak.”
Als jochie jatte Stapel After Eight-chocolaatjes en liet de lege zakjes in het doosje, volgens het systeem van ‘eentje nog, en dan hou ik op’. Als hoogleraar sociale psychologie vrat hij de M&M’s op, die als beloning bedoeld waren voor scholieren die vragenlijsten hadden moeten invullen.
Zie je wel! Snoepers worden leugenaars en willen steeds meer. Aan het eind wacht hen een slecht gebit en een slecht geweten. Onderzocht heb ik dat niet, maar een oudhoogleraar heeft er een boek over geschreven. Of zou het niet waar zijn?
<|endoftext|>
Een kennis vertelde van zijn nicht. Als klein meisje was ze zo geschokt toen haar ouders vertelden dat Sinterklaas niet bestond, dat ze zich ter plekke voornam haar kinderen nooit zo te foppen. Ze hield woord. Om haar kinderen deze wereld van list en bedrog te laten zien nam ze ze mee naar de boerderij aan de rand van het dorp, waar de man die Sinterklaas speelde zich omkleedde.
Dat werkte averechts. De kinderen kwamen thuis in de volle overtuiging dat ze Sinterklaas hadden gezien. Wat hun rationele moeder ook deed, ze waren gelovig geworden.
Zelf heb ik als Sint eens een jongetje tegenover me gehad, dat volgens mij Patrick heette, of Wesley. Zo’n voetbalnaam. Hij stelde kritische vragen over de leeftijd van de Sint en hoe een paard in vredesnaam op een dak kan lopen. Hij was op de rand van ongeloof.
Wat ik Jari, of misschien heette hij Dennis, heb geantwoord weet ik niet meer. Het zal een Pools gesprek zijn geweest, waar je elke vraag met een wedervraag beantwoordt. Maar zijn ouders vertelden me, nadat ze hem in bed hadden gestopt, dat hij had gezegd: ,,Hij bestaat toch echt, hè?’’
Als dat geloof zo sterk is, zou je denken dat het moment waarop je het kwijtraakt je altijd bijblijft. Maar ik herinner me daar niks van. En de meeste anderen die ik ernaar vroeg zijn het ook vergeten.
Eén vriend herinnerde zich dat hij het op school van de meester hoorde. Hij had er niet van opgekeken. Een ander had het van zijn grote broer gehoord en voelde zich enorm door zijn ouders ,,genaaid’’, want ,,dat deden ze verder nooit.’’
Een moeder vertelde me dat haar zoon in tranen was uitgebarsten toen ze het, voor de veiligheid midden in de zomer, had verteld. Zorgen hoeft ze zich niet te maken. Als die zoon ook maar een beetje lijkt op de mensen die ik ernaar vroeg, is hij het straks allemaal vergeten. Ook zonder geloof gaat de wereld gewoon verder en je krijgt nog steeds cadeautjes.
<|endoftext|>
Een van de voordelen van bij een krant werken is dat je zo nu en dan zelf geïnterviewd wordt.
Maandag kwamen vier jongens van Impulse langs, die een ‘setting’ over James Bond maken. Ik weet ook niet wat dat is, maar Impulse is een moderne school, meldt de website, waar ze ,,jonge mensen stimuleren zich breed en krachtig te ontplooien door ze eigenaar te laten zijn van hun eigen ontwikkelingsproces’’. Daar help ik graag aan mee.
Rik, Nicander, Robin en Willem kwamen binnen, gewapend met laptop en pen. Drie waren twaalf, eentje dertien, een begeleider van de NHL kwam mee. Robin was de enige die de nieuwe Bondfilm nog niet had gezien, de begeleider was er al vier keer geweest.
Welke Bond ik het beste vond, wat de mooiste Bondauto is, wat het beste Bondwapen, dat soort vragen. Robin had de ondeugendste: ,,Wat vond je de sexyste Bondgirl?’’ Shirley Eaton schoot me als eerste te binnen. Mooi woord, sexyste.
Na afloop lieten ze me het zelfgeschreven scenario lezen voor een korte Bondfilm die ze gingen maken. Die begon dubbelzinnig, met ‘bewegende dekens’ op een bed. ,,Dat hebben we er al uitgehaald’’, zei Nicander meteen. ,,Het was eerst nog veel wilder’’, verklapte Robin.
Zij zullen James Bond en het Bondmeisje Samantha spelen.
,,Maar hoe doe jij dat dan, als Bondgirl?’’, vroeg ik Robin, een magere jongen met een bril. Want de vrijscene aan het begin is dan wel geschrapt, het eindigt met een scene waarin het meisje volgens het script in bh verschijnt. ,,Geen echte bh, zo’n rekbaar hemdje’’, zei Robin. ,,Maar niet zo’n mannenhemd waarin ze voetbal kijken en bier drinken. En ik moet ook een pruik op.’’
Nicandor heeft een kartonnen Bondcar gebouwd, die met touwtjes over zijn schouders hangt. Willem wordt de slechterik (,,want hij heeft het grootste hoofd en alle slechteriken hebben altijd een dik hoofd’’) en Rik zijn hulpje.
Alweer een Bondfilm waar ik nu al benieuwd naar ben.
<|endoftext|>
Als het aan de vrijdag overleden Larry Hagman had gelegen, was er in Nederland nooit een wietpas ingevoerd en kon je in de VS veel makkelijker aan marihuana komen.
Want daar was hij dol op. Eerst was hij dol op drank, wat te maken zal hebben met zijn Texaanse afkomst. Zijn moeder was zangeres en actrice Mary Martin (de allereerste die ‘My heart belongs to daddy’ zong). Schoolverlater, getrouwd op haar zeventiende, toen ze al zwanger was. Ze scheidde toen Larry vijf was. ,,Hoe hillbilly wil je het hebben’’, zou Martin later zeggen.
Afijn, haar zoon werd ook acteur en vooral beroemd door die ene rol.
In die tijd was Larry Hagman continu bezopen. Als de eerste scène van de dag van ‘Dallas’ erop zat, rond een uur of negen, nam hij champagne om dat te vieren. Hij dronk de hele dag door, tot hij weer naar bed ging.
Toen hij een dokter opzocht omdat hij zich futloos voelde, stelde die een leveraandoening vast. In 1995 kreeg hij een nieuwe lever en hij dronk alleen nog water.
Jack Nicholson vond eerder al dat Hagman te veel dronk en ried wiet aan. Hagman, die graag dingen uitprobeerde, vond dat lekker. ,,Ik voelde me er goed van en ik had nooit een kater’’, zei hij. Na zijn operatie gebruikte hij het om eetlust te krijgen. ..Het is gezonder dan alcohol en tabak, en er is nog nooit iemand van doodgegaan.” Je moet er alleen niet te jong mee beginnen, vond hij, maar pas als je in de dertig bent.
In de New York Times zei hij dat ze na zijn dood zijn as mogen uitstrooien over een marihuanaveld, om van de oogst een enorme spacecake te bakken. ,,Groot genoeg voor tweehonderd tot driehonderd mensen. Dan kunnen ze allemaal een stukje Larry eten.’’
Zo zal het niet gaan. Maar als alle mensen die de dood van Larry Hagman betreurden vanavond een stukje spacecake bij de koffie nemen, is dat ook een mooie hommage. Te koop in de betere koffieshop, zelf bakken is lekkerder.
<|endoftext|>
Op de Waddeneilanden is een handjevol films en televisieseries gemaakt en daar mocht ik woensdag tijdens de Amelander kunstmaand wat over vertellen.
Bij de voorbereiding daarvan tekende zich een patroon af, dat me nooit eerder was opgevallen. Alle sporen leiden naar Monique van de Ven, van oorsprong een Zeeuwse. Zij is de spin in het web van alle waddenfilms.
Ga maar na. Een paar jaar terug maakte ze ‘Zomerhitte’, op Texel. Waddeneiland één.
Jaren daarvoor speelde ze Lobke, het Zweedse meisje dat door Sil de strandjutter kant en klaar uit de branding werd gevist. Want ,,de zee die geeft, en de zee die neemt”, zoals Johan te Slaa het zegt in die serie. Dat was op Terschelling. Waddeneiland twee.
Dit jaar was ‘Dokter Deen’ op tv, over een eilander arts die Monique zelf speelde. Er werd haarscherp uit de doeken gedaan hoe razendsnel chlamydia zich over het losbandige Vlieland kan verspreiden. Waddeneiland drie.
Maar nu wordt het geheimzinnig. In de nogal saaie film ‘Dakota’ vliegt Kees Brusse met een Dakota van Curaçao naar Ameland. Het kost hem 33 uur en zo lang lijkt de film ook te duren. Dat komt omdat Monique, die mee had zullen vliegen, met een inzinking bij de opnamen was weggelopen. De spanningen op de set werden ondraaglijk, nadat ze wat had gekregen met cameraman Jan de Bont.
Dus geen Monique op Ameland, al was dat wel de bedoeling. Waddeneiland vier.
En op eiland vijf, Schiermonnikoog, is ze nooit aan het werk geweest voor zover na te gaan.
Wat zou daarachter zitten, vroeg ik het publiek. Waarom sommige eilanden wel en andere niet? Wat is het verborgen plan van Monique? Niemand die het wist, al leken de mensen het minder geheimzinnig te vinden dan ik.
Later kwam een bezoekster naar me toe. ,,Ik was eens met Kerst op Vlieland en toen wilden we spaghetti maken voor ons allemaal. Maar Monique van de Ven was ons voor in de supermarkt en nam het laatste pakje gehakt mee.”
Zie je wel! Ook dat moet iets betekenen, maar wat? Wat?
<|endoftext|>
Alles stond anderhalve maand geleden in het teken van het massale dna-onderzoek, maar de Westereender die ik in het café sprak deed er niet aan mee. Ook al viel hij in de juiste leeftijdklasse.
Het was vrijwillig, maar de groepsdruk stond hem niet aan. ,,Mensen die eigenlijk niet willen, voelen zich toch gedwongen, om niet een stuiter te krijgen in de voetbalkantine”, zei hij. ,,In zo’n kleine, ontvlambare dorpsgemeenschap moet je maar hardop durven zeggen dat je niet meedoet aan het onderzoek.”
,,Stel, ze hebben geen hit. Dan waren ze bij de mannen langsgegaan die geen dna hadden afgestaan. Van de weigeraars is natuurlijk een lijstje en daar sta ik mooi op. Dan staat er ineens een politiewagen op de stoep en dat zien de buren ook. Geroddel, gedoe en je moet je maar verdedigen tegen een oordeel van de dorpsbewoners.”
Een collega had hem gewaarschuwd: ,,Ik zou maar meedoen, hier ga je gedoe van krijgen.”
Los daarvan had hij er een hard hoofd in dat justitie alle overige resultaten van het onderzoek zou vernietigen. ,,Hooguit nadat ze even snel een check hebben gedaan met openstaande zaken met dna-sporen”, zei hij. ,,Dit middel is te krachtig om het in de prullenbak te gooien.”
Inmiddels zijn we een paar weken verder en lijkt het onderzoek succesvol. Maar toen ik hem ernaar vroeg, was hij nog niet van gedachten veranderd.
Hij mailde: ,,Het is fijn dat het een succes is, ik gun de mensen hun gerechtigheid. Maar juist omdat het een succes is, willen ze dit vast vaker doen. Het is veel gedoe om inwoners van een streek twee of drie keer keer per jaar op te roepen om dna af te staan, dus laten we dat dna maar bewaren. En het vervolgens niet alleen voor moord gebruiken, maar ook voor verkrachting, daarna voor een vechtpartij en tenslotte voor wildplassen.”
Hij sloot af met het verzoek om zijn mail grondig te wissen.
<|endoftext|>
Zaterdag was het druk bij De Tille in Leeuwarden, want die is samengevoegd met De Slegte. Al die tweedehands-en ramsjboeken samen met een gewone winkel, dat moet wel reusachtig zijn. Daar is meer interessants te vinden dan je in een mensenleven aankunt. Dat wil je meemaken. Ook al heb je je net voor de zoveelste keer voorgenomen voorlopig geen boeken te kopen.
De winkel is minder groot dan je zou denken. Het is niet als in Powell´s in Portland, Oregon, een van de grootste boekwinkels ter wereld, waar je zo een paar dagen zoet bent. Daar staan de nieuwe en de tweedehands boeken naast elkaar, zodat je steeds kunt beslissen hoeveel geld je voor een boek over hebt.
Hier staan beiden wel onder een dak, maar toch gescheiden. En vulde De Slegte eerst een heel pand, nu is het een verdieping, waar ook nog een grote tafel in het midden staat. Wel een breed assortiment, met Dick Bos, een 27-delige Encyclopedia Britannica met 12 bijvoegsels, een klein duur boekje van Arthur Schopenhauer achter glas, ‘Über die Weiber’, Friese Suske en Wiskes, een onvolledige Loe de Jong.
,,Hebben jullie ook Friese boeken?’’, vroeg een bezoekster, die er met een kennis rondliep.
,,Ja, maar dat is aardig uitgedund’’, zei de medewerkster en wees op een kast met een paar planken Fries.
,,Wy sille it mar as in goed teken sjen’’, zei de kennis. ,,Alles is ferkocht.’’
Anderen troffen elkaar bij de kast vol kookboeken: ,,Gaan jullie nog naar dat insecten eten?’’
,,Ja, we hebben al een beetje geoefend.’’
,,Geoefend?’’
,,Ja, we wassen de sla niet meer.’’
,,Je denkt in eerste instantie: het is kleiner’’, zei raadslid Jan Atze Nicolai, die er ook rondsnuffelde. ,,Maar als je beter kijkt, hebben ze toch veel hierheen meegenomen.’’
Dus niet mopperen: Leeuwarden is weer een stad met twee goede boekhandels. Dat is enkel lastig voor wie voorlopig geen boeken wil kopen en er dan toch met twee thuiskomt.
<|endoftext|>
Normaal kijk ik weinig naar het Sinterklaasjournaal, maar nu allerlei Limburgers zich er boos over maken (of Lembarcharchs, zoals ze zichzelf noemen) moest het even. Alles waar je Lembarcharchs mee op de kast kunt krijgen is immers meegenomen.
In de aflevering van woensdag draaide het om een in Roermond (,,Remuunj’’) zoekgeraakt postpakket met de schimmel van de Sint erin. Aan wat je kinderen kunt wijsmaken zijn werkelijk geen grenzen. Het pakket wordt gezocht door een soort dweilorkest onder leiding van twee namaak-Limburgers, die bij het minste of geringste gaan zingen.
De twee doen een gooi naar het accent maar ze bakken er niet echt veel van. Echt Lembarchs klinkt koddig, met een E als er een I staat en een A als er een E staat. ,,Kab nocheen warchk’’ vertelde iemand me eens en ze bedoelde dat ze nog geen werk had. Het kwam van de sjomaasj.
Dat is leuk om te imiteren, Jochem Myjer deed het gisteren nog in Heerenveen. Niet alleen werkt het op de lachspieren, het roept ook associaties op met bouwfraude (,,booofgooode’’) en strafbaar seminarieslaapzaalgefriemel.
Myjer deed gisteren ook een Fries accent na (heel raak overigens) en de zaal, voornamelijk Friezen, schaterde het uit.
In Limburg reageren ze anders, althans op twitter en facebook, waar de opgewonden standjes wonen. Ze voelen zich te kakken gezet, met hun dialect dat nota bene is erkend in het Europees Handvest voor regionale talen.
Zelfs toen de NTR had uitgelegd dat Huub Stapel, die goed Limburgs kan, niet vrij was en ze daarom andere acteurs hadden genomen, was dat voor Roermond Dichtbij niet voldoende. ,,De NTR neemt de Limburgers niet serieus’’, briesen ze daar. ,,Het is weer die Hollandse hoogmoed, arrogantie en zelfingenomenheid, waarmee Limburgers al zo vaak zijn geconfronteerd!’’
Ik zou zeggen: Sinterklaasjournaal, ga zo door! Vandaag nog een schepje erbovenop en 17 november 2012 gaat de geschiedenisboeken in als de dag waarop ziedende Lembarcharchs Sint Nicolaas de Roer insmeten.
<|endoftext|>
Bijna niemand leest meer Simon Vestdijk. Althans niet in zijn geboorteplaats Harlingen, dat in zijn boeken Lahringen heet. Dat heeft de burgemeester zelf verteld.
Nou is dat niet verbazend. In Harlingen is geen bioscoop of schouwburg. Het grootste feest heet Visserijdagen. En vissers lezen niet, maar staren naar dobbers en denken aan shantykoren. Gelukkig is er wel een museum, een bibliotheek en boekhandel Wever, die zo op bestelling 27 boeken van Vestdijk kan leveren.
Wim Visser woont er ook, die in de roman ‘Meneer Visser’s hellevaart’ bladzijden lang zit te poepen en verder zijn vrouw en de rest van de stad treitert. Hij heeft zelfs twee mannen betaald om de paarden bij de optocht van Koninginnedag te laten schrikken. Hij vindt Harlingen ,,een grote karnton’’, vol notabelen ,,fijn als gemalen…’’.
Visser zou kunnen verhuizen, maar dat doet hij niet. ,,Waarschijnlijk zocht hij alleen maar een kleiner bestek om over te kunnen heersen, een milieu, meer in overeenstemming ook met zijn peuterig huiselijk leven. In Lahringen kon hij zich een groot heer voelen zonder enig risico, hij kon er een ironisch bespiegelend leven leiden, hij kon zich laten gaan en toch boven blijven drijven.’’
Omdat niemand het meer leest haal ik het even aan.
Bij zo’n opmerking van de burgemeester denk je voornamelijk: ,,Nou en?’’ Een van de beste boeken die ik ken is ‘Gravity’s rainbow’ van Thomas Pynchon, dat ik jarenlang aan iedereen aanried. De meesten vroegen later wat ze ermee aan moesten. Soms vond iemand het ook fantastisch. Da’s genoeg.
Het zegt niks over een boek, als niet veel mensen het lezen. Omgekeerd zegt het al helemaal niks over een boek als iedereen het juist wel leest. Daar ben ik af en toe ook wel eens ingetrapt, dat je na alle gejubel op tv en op prijsuitreikingen toch maar ‘Joe Speedboot’ of ‘Het diner’ koopt. En leest. En na afloop denkt: ik had beter naar een dobber kunnen staren en aan shantykoren denken.
<|endoftext|>
Handboeien doen pijn. Ze zitten strak en klemmen gemeen om je polsen.
Dat weet ik, want ik ben zaterdagmiddag door de politie gearresteerd wegens moord.
Het was tijdens Notfall, het filmfestival in het voormalige provinciehuis, georganiseerd door een vage rebellenclub. Twee agenten stormden de hal binnen, werkten me in een mum van tijd tegen de vloer en boeiden me. Een beet me toe dat alles wat ik zei tegen me gebruikt zou kunnen worden. Ik was te verbouwereerd om goed te luisteren en bovendien knelden die boeien.
Ze lieten me opstaan en sleepten me, terwijl iedereen het zag, naar de auto buiten. In Amerikaanse films leggen ze bij het instappen een hand op het hoofd van de arrestant, misschien om te voorkomen dat die zijn kop stoot, maar deze agenten deden dat niet.
De agenten waren echt, de rest nep. Het was voor een film die kinderen in het gebouw opnamen, onder leiding van Marten Winters, de man van de boot van papier-maché. De film staat op de website van deze krant.
Ik speelde een filmregisseur die een journalist had vermoord die een rotstukje over zijn film had geschreven. Een groep kinderen hield me beet tot de politie kwam.
,,Het was maar een journalist’’, smeekte ik, helemaal in mijn rol. ,,Daar zijn er immers heel veel van!’’
,,Ja maar daarom hoef je ze nog niet dood te maken!’’, zei een van de kinderen ad rem.
Terwijl we wegreden, gefilmd door de jonge filmploeg, klaagde ik: ,,Wat zitten die dingen strak.’’
,,We hebben ze ook wel van fluweel’’, zei een agent. ,, Maar die gebruiken we alleen thuis.’’
Het klonk als een grap die ze vaker maken.
Na een rondje keerden ze terug bij het gebouw, om me vrij te laten.
,,Jij hebt de sleutels?’’, zei de ene.
,,Ik dacht dat jij die had?’’, zei de andere.
Een film over Leeuwarder politiehumor, dat is misschien leuk voor een volgende keer.
<|endoftext|>
Handboeien doen pijn. Ze zitten strak en klemmen gemeen om je polsen.
Dat weet ik, want ik ben zaterdagmiddag door de politie gearresteerd wegens moord.
Het was tijdens Notfall, het filmfestival in het voormalige provinciehuis, georganiseerd door een vage rebellenclub. Twee agenten stormden de hal binnen, werkten me in een mum van tijd tegen de vloer en boeiden me. Een beet me toe dat alles wat ik zei tegen me gebruikt zou kunnen worden. Ik was te verbouwereerd om goed te luisteren en bovendien knelden die boeien.
Ze lieten me opstaan en sleepten me, terwijl iedereen het zag, naar de auto buiten. In Amerikaanse films leggen ze bij het instappen een hand op het hoofd van de arrestant, misschien om te voorkomen dat die zijn kop stoot, maar deze agenten deden dat niet.
De agenten waren echt, de rest nep. Het was voor een film die kinderen in het gebouw opnamen, onder leiding van Marten Winters, de man van de boot van papier-maché. De film staat op de website van deze krant.
Ik speelde een filmregisseur die een journalist had vermoord die een rotstukje over zijn film had geschreven. Een groep kinderen hield me beet tot de politie kwam.
,,Het was maar een journalist’’, smeekte ik, helemaal in mijn rol. ,,Daar zijn er immers heel veel van!’’
,,Ja maar daarom hoef je ze nog niet dood te maken!’’, zei een van de kinderen ad rem.
Terwijl we wegreden, gefilmd door de jonge filmploeg, klaagde ik: ,,Wat zitten die dingen strak.’’
,,We hebben ze ook wel van fluweel’’, zei een agent. ,, Maar die gebruiken we alleen thuis.’’
Het klonk als een grap die ze vaker maken.
Na een rondje keerden ze terug bij het gebouw, om me vrij te laten.
,,Jij hebt de sleutels?’’, zei de ene.
,,Ik dacht dat jij die had?’’, zei de andere.
Een film over Leeuwarder politiehumor, dat is misschien leuk voor een volgende keer.
<|endoftext|>
Vorige week gingen Leeuwarder schoolkinderen en een Friese skotsploech naar Amsterdam om daar vrolijk ronddansend een bidbook aan te bieden. Dat zou ik alweer vergeten zijn, als een kennis er niet over was begonnen.
Ik dacht dat het een feestelijke gebeurtenis was geweest en iets wat Amsterdammers, toch wel wat gewend, nog nooit zo hadden beleefd. Maar ik ben er zelf niet bij geweest. Daarom stuurde de kennis me een verslagje uit Het Parool. ,,Het is dodelijk’’, waarschuwde hij.
,,Woensdag liepen ongeveer 150 per bus aangevoerde Friezen – van wie minimaal de helft in klederdracht – in optocht over het Westergasterrein’’´, las ik en zette me schrap voor de rest.
,,Onderweg werd gestopt om het Friese volkslied te zingen, met vlaggen te zwaaien en Berenburg te drinken. Burgemeester Ferd Crone van Leeuwarden reed er in een rood koetsje achteraan, het bidbook op schoot. Hij zwaaide naar Amsterdammers, die er niet waren.’’ Auw.
Journalisten waren er amper, aldus het Parool, behalve een paar uit Friesland, die natuurlijk onder een hoedje speelden met de rest. ,,Na de wandeling stelde een groep Friezinnen op leeftijd zich op in een halve cirkel om voor de zoveelste keer een liedje te zingen. De een zong het zuiverder dan de ander, maar burgemeester Crone van Leeuwarden vond het mooi. Hij stapte uit zijn rode koetsje alsof hij de koningin was.´ ,,Uiteindelijk werd het bidbook aangeboden aan een kalende man van de Stichting Internationale Culturele Activiteiten, waarna het Friese gezelschap aan de kruidkoek en de Berenburg ging. Ze proostten op Leeuwarden en Friesland en stapten daarna tevreden in de bus terug. Het dagje Amsterdam was door de landelijke pers niet opgemerkt, maar zelf waren ze erg onder de indruk van wat er was gebeurd in Amsterdam.’’
Hoe er in Friesland over gedacht wordt, weet niemand. Zelf probeer ik er geen mening over te hebben en dat kost moeite genoeg. Maar in Amsterdam zien ze die culturele hoofdstadpretenties van Leeuwarden niet zitten, dat is wel duidelijk.
<|endoftext|>
Natuurlijk was de speech van Obama goed. Hij maakte grapjes (zijn dochters krijgen niet weer een hond) en gaf bevlogen college over waarom politiek zo belangrijk is (applaus) en waarom de VS zo’n geweldig land kan zijn (veel meer applaus).
Het publiek, dat hadden ze slim gedaan, stond deels achter hem. Gek genoeg waren dat maar twee mannen en verder vrouwen. Alles is geregisseerd, dus het zal ermee te maken hebben dat ongehuwde vrouwen in de VS een kwart van het kiezersvolk vormen en van hen 70 procent voor Obama heeft gestemd.
Maar daar zaten we niet voor te kijken vannacht. Het ging om Mitt Romney, die trouwens ook een heel behoorlijke speech hield (hij keek erbij of het allemaal één grote grap was geweest). Of niet eens om Romney, we waren nieuwsgierig naar de hoogbejaarde Sheldon Adelson uit Las Vegas en zijn vrouw Miriam. Die zaten bij Romney in de zaal. Helaas kregen we geen close-ups van het publiek.
Adelsons vader was taxichauffeur in Boston, zijn moeder had er een breiwinkeltje. Zelf is hij een van de rijkste mannen van het land, door casino’s in Las Vegas en Macau. De enige gratis krant van Israel is ook van hem. Dat is de Amerikaanse droom: als je je best doet, kun je worden wat je wilt.
Toch is Adelson een aardige, gulle man gebleven. Hij stak 10 miljoen dollar in de campagne van Romney. Zijn vrouw, ook een best mens, deed er nog eens 10 miljoen bijop. Als het nodig was, had hij volgens kennissen gezegd, kon Adelson wel een ton bij elkaar krijgen. Allemaal omdat Obama volgens hem een griezelige socialist is.
Hoe dan ook, die miljoenen zijn sinds vanmorgen dus gewoon weggegooid geld. Nu schijnt die Adelson rond de 20 miljard te bezitten, dus hij kan tegen een stootje. Maar zijn gezicht op tv, dat was toch wel wat waard geweest.
<|endoftext|>
De mevrouw uit Poppenwier die in 1944 een brief schreef om de Duitse overheid in te lichten dat een dominee uit de buurt bij het verzet zat, heeft nooit kunnen vermoeden dat haar daad zestig jaar later nog mensen in verlegenheid zou brengen.
Eigenlijk is dat het verbazingwekkendste uit het verhaal, zaterdag in deze krant, over de uitgave van geschriften van dominee Ger Boerlage uit Raerd. De persoonlijke details uit zijn geschiedenis zijn natuurlijk bijzonder, maar de grote lijn is vaak verteld, van onderduik, verzet en angstige momenten.
Nu die mevrouw. Iets heeft haar bezield om de SS in Groningen over deze dominee te schrijven.
Misschien was ze ervan overtuigd dat het haar burgerplicht was, misschien koos ze eieren voor haar geld, misschien was het gewoon gemeenheid en wilde ze iemand een hak zetten. Wist zij veel dat de oorlog een jaar later voorbij zou zijn en zij voortaan in het kamp van de verkeerden zou worden ingedeeld.
Zo is het gegaan, zulke dingen deden mensen toen. Daar kunnen we een halve eeuw later nuchter en met afstand op terugkijken, zou je denken.
Zo is het niet. De brief van die mevrouw is in het boek opgenomen, maar haar naam is weggelaten. Uit behoedzaamheid, gok ik, de behoedzaamheid die zulke boeken altijd parten speelt. Hier klemt iets, iets met goed en fout waar we nog steeds niet klaar mee zijn.
In Boedapest is al tien jaar een nogal theatraal museum dat House of Terror heet. Het zit in een pand waar achtereenvolgens de veiligheidsdiensten van de Hongaarse fascisten en de communisten zaten, beiden geen zachtzinnige figuren.
Opmerkelijk is de kelder, een roodgeverfde ruimte vol foto’s van de ‘victimizers’, de daders dus, van wie er nog best veel in leven waren toen ik er negen jaar terug was. Namen stonden eronder.
Zolang de naam van een gewone mevrouw uit Poppenwier die een brief schreef uit de boeken moet worden gehouden, zie ik geen oorlogsmuseum dat hier ooit doen.
<|endoftext|>
Roel uit Tzum liet me vijftien jaar geleden een kamer uit zijn gewone rijtjeshuis zien, die hij meestal op slot hield. Hij was 21 en omdat hij niet wilde dat iedereen wist dat hij zo’n geheime kamer had, mocht ik zijn achternaam niet vermelden. Die ben ik inmiddels dan ook vergeten.
Ik geloof dat zijn vriendin er niet mocht komen en als hij al kinderen had, waren die er zeker niet welkom. Maar mij wilde hij dit heiligste der heiligen wel tonen.
Het was zo’n slaapkamertje, waar zulke huizen er meestal vier van hebben. Maar binnen stonden kasten vol figuurtjes, spaarpotten, mokken en boeken uit en over de Star Wars-films. De meeste nog in de verpakking, want zo heeft de liefhebber het graag. Je doet er verder niks mee, alleen bewonderen.
Zijn duurste was Snaggletooth, een van de wezens die rondhangt in de Mos Eisley Cantina in de allereerste Star Wars-film. Hij is maar even te zien, maar voor dit figuurtje had Roel toch 300 gulden (zeg maar €150) neergeteld.
De Disneystudio’s pakken het groter aan. Die hebben deze week de complete studio achter de Star Wars-films gekocht, voor 4 miljard dollar. Niet uit liefhebberij, maar omdat deze ruimteopera een reusachtige geldmachine is. The Force, waar iedereen in de film het over heeft, is uiteindelijk de macht van het geld.
Disney gaat drie nieuwe films maken (dit soort films komt altijd in drieën), de eerste komt in 2015. Mensen als Roel, maar dan wereldwijd, zijn druk aan het speculeren. Wordt het net zo’n warboel als die drie dure, maar teleurstellende, volgepropte en computergestuurde films van tien jaar terug?
Of halen ze de acteurs terug uit die eerste drie? Mark Hamill, die Luke Skywalker speelde, is al 61, maar het zou kunnen. Hij was pas nog in het nieuws, omdat hij president Obama vergeleek met Yoda en Obi-Wan Kenobi. Dat is zeer positief, Roel uit Tzum zou dat meteen snappen. Ik zou hem graag vragen wat hij ervan vindt - maar ik ben zijn achternaam vergeten.
<|endoftext|>
Mag ik u wat onnozels vragen, zei ik tegen de man achter de kassa van de City Lights Bookstore.
,,Tuurlijk’’, zei hij. Hij was wat ouder, grijs, had een dikke bril op en hij zat, zoals dat hoort in een goede boekwinkel, een boek te lezen.
De City Lights Bookstore in San Francisco is een volgepropte zaak met een rebelse inslag (er is een kast vol boeken over anarchisme). Het soort boekwinkel dat nieuwsgierig maakt en waar je denkt: ik moet veel, veel meer lezen.
Hij is beroemd sinds de jaren vijftig, toen boekhandelaar en uitgever Lawrence Ferlinghetti voor moest komen, omdat hij met ‘Howl’ van Allen Ginsberg porno zou hebben uitgegeven. De winkel is genoemd naar de film van Charlie Chaplin en niet alleen Ginsberg kwam er veel, maar ook Beat-schrijver Jack Kerouac, van ‘On the road’. Een en al cultuur, dus.
‘On the road’ wilde ik kopen als cadeautje, maar dan moest je er wel aan kunnen zien dat het hier gekocht was en niet lekker saai op internet.
,,Heeft u een stempel van de winkel? Of een sticker?’’, vroeg ik. Hij trok een enorm stempel uit een la en vroeg: ,,Goed genoeg voor je?’’
Zoals alle Amerikanen met wie je in gesprek raakt wilde hij weten waar ik vandaan kwam. ,,Nederland’’, zei ik.
,,Amsterdam’’, voegde hij toe. ,,Nee, Leeuwarden’’, zei ik. Daar had hij nog nooit van gehoord.
,,Dat gaat veranderen’’, zei ik. ,,Want in 2018 wil Leeuwarden culturele hoofdstad worden van Europa.’’
Hij keek me verbaasd aan. ,,Is dat een goed ding?’’, vroeg hij. ,,Politici vinden het heel belangrijk’’, zei ik.
,,Die moet je niet vertrouwen’’, zei hij. ,,Ze zullen je altijd bedriegen.’’
Ik nam het voor kennisgeving aan, terwijl hij stempelde.
,,Is er nog meer dat je wilt weten?’’, vroeg hij. ,,Andere onnozele vragen?’’
Ik waagde het erop: ,,Als we toch bezig zijn: wat is de zin van het leven?’’
,,Die is er niet’’, zei hij zonder aarzelen. ,,Just go with it.’’
<|endoftext|>
De Romeinse keizer Caligula wilde zijn paard Incitatus tot consul benoemen. Daarmee heeft Incitatus de geschiedenisboeken gehaald en is hij een Beroemd Dier geworden.
Ik heb een zwak voor Beroemde Dieren, omdat ze zo bij toeval de historie zijn ingesleurd. Het Russische zwerfhondje Laika koos er immers zelf niet voor, in 1957, om als eerste dier in een baan om de aarde te worden gestuurd, daar dood te gaan en een standbeeld te krijgen.
Vooral Beroemde Dieren Door Eigen Toedoen zijn boeiend.
Geen koningsknuffels of proefdieren, maar bijvoorbeeld een filmster als Rin-Tin-Tin. Waarover zelfs Anne Frank in haar dagboek schreef, omdat ze ook wel zo’n hond zou willen.
Rin-Tin-Tin was een Duitse herder, die als pup werd gevonden op de Franse slagvelden van de Eerste Wereldoorlog. De Amerikaanse soldaat die hem vond, Lee Duncan, nam de pup mee terug naar de VS. Daar ontdekte hij dat Rin-Tin-Tin sterk, slim en gretig was. Tegenwoordig leert iedereen zijn hond kunstjes, maar een eeuw geleden was dat nieuw. Even nieuw als de filmindustrie waarin de herder doorbrak als filmster.
Gelukkig houden meer mensen van Beroemde Dieren, zoals Susan Orlean. Ze schreef een geweldige biografie over Rin-TinTin. En ze weet dat je aan de hand van een Beroemd Dier een veel bredere geschiedenis kunt vertellen.
Haar boek gaat dan ook niet alleen over een hondenleven, maar ook over Duitse herders, honden in de oorlog en in de filmindustrie, de opkomst van de hond als huisdier (rond 1900 was een hond iets voor op een boerderij, in de jaren vijftig was het iets voor in de huiskamer) en zelfs over de diervriendelijke wetten van de nazi’s: zij verboden onder meer het levend koken van kreeften.
Heerlijk, zo’n boek.
Al roept het uiteindelijk vooral de vraag op waarom Nederland geen Beroemde Dieren kent. En kom me nu niet aan met ús mem, want die heeft niet eens een naam. En Minoes bestaat niet echt.
<|endoftext|>
asing walthaus De Nederlandse botanicus Hugo de Vries reisde in 1904 door de Verenigde Staten van Amerika en schreef daar drie dikke boeken over, zo was hij onder de indruk. Alleen de Grand Canyon deed hem weinig. ,,’t Is een grote kuil’’, noteerde hij.
Dat is gek, want de Grand Canyon is juist bijzonder indrukwekkend, een diepe, brede kloof van fotogeniek op elkaar gestapelde rotslagen.
Jaarlijks komen er 4,2 miljoen bezoekers. Hij gaat door voor een van de zeven natuurlijke wereldwonderen (terecht, geloof ik, al heb ik de andere zes nooit gezien) en hij werd al tot werelderfgoed bestempeld toen dat begrip nog wat voorstelde.
Je kunt erin afdalen, te voet of per muilezel. Omdat de muilezels nogal aan de prijs zijn, deed ik het te voet.
Beneden staat dan een parkwachter klaar, om je enthousiast te vertellen in hoeveel miljard jaar dit allemaal gevormd is, hoe alle rotslagen heten en - nog het meest verrassend - dat slechts een procent van die 4,2 miljoen bezoekers hier ook werkelijk in afdaalt.
De meeste anderen doen maar een klein stukje, of ze blijven boven op een van de parkeerplaatsen staan om een foto van hun gezin te maken met die rotsen op de achtergrond.
Helemaal ongelijk kun je ze niet geven. Beneden stroomt de Coloradorivier weliswaar op pittoreske wijze voorbij, maar een koud blikje bier kost er 4 dollar 75. Bovendien moet je weer omhoog en dat is een bovenmenselijk geploeter.
Daar had ik wel wat van het goedje bij kunnen gebruiken dat Lance Armstrong nam, de grote bedrieger over wie iedereen hier met schaamte spreekt. Maar wij hadden alleen kleverige energierepen die op poep leken.
De parkwachter had ons bovendien gemeld, dat hier elk jaar dertien mensen om het leven komen. Daar ben ik niet een van. Anders had ik nu niet kunnen melden dat die Hugo de Vries weliswaar zeer aanstekelijk over de VS heeft geschreven, maar op dit punt ongelijk had.
<|endoftext|>
Soms kun je zomaar onverwacht een enorme terugval hebben naar de puberteit.
Dat hadden wij (een Amerikaans echtpaar en ik, alle drie volgens de kalender al lang volwassen) vorige week ineens, onderweg langs zo’n fotogenieke snelweg die je alleen in de Verenigde Staten hebt.
In de staat Utah is een stadje dat Beaver heet. Ik weet het zeker, want daar stopten we om te overnachten. Om nog even te benadrukken hoe volwassen we zijn: het motel gaf ons ‘seniorenkorting’.
Beaver heeft een operagebouw uit 1909, waar ze erg trots op zijn, outlaw Butch Cassidy is er geboren, er is een pizzeria en een drive-in restaurant. Volgens een groot bord langs de weg is het drinkwater daar zo’n beetje het lekkerste van de wereld. Het is gesticht door Mormonen, net als veel andere dingen in Utah.
Nu heeft het woord beaver voor een Amerikaan al sinds de jaren twintig een onmiddellijk herkenbare bijbetekenis. Ongeveer zoals bij ons op zich onschuldige woorden hebben als poes, pruim, doos of gleuf: allemaal nogal botte manieren om het vrouwelijk geslachtsorgaan aan te duiden. ‘Bever’ klinkt op de een of andere manier harder dan de meeste Nederlandse woorden en, zeker in vergelijking met ‘poes’, hariger en stugger. We kregen daarom al een lichte slappe lach bij het zien van het plaatsnaambord. Vanaf toen werd het alleen maar erger. Het zoeken naar een restaurant maakte het af: iedereen probeerde elkaar te overtreffen met ranzige variaties op ‘bever eten’.
Het werd nog beter toen we een restaurant vonden dat El Bambi heet. Al was het hertje uit de Disneyfilm op de ingang geschilderd, we wisten alle drie dat zo’n restaurant, zeker in een stad die al Beaver heet, genoemd moet zijn naar Bambi Woods, een van de bekendste pornosterren van de Verenigde Staten.
Op het menu stond onder meer de Bambiburger, die ik ongezien bestelde. Het was een heerlijke burger, warm aanbevolen als u er ooit komt, maar ook enorm, zodat ik na afloop geen pap meer kon zeggen.
,,Ik zit propvol van Bambi’’, zei ik. Wat meteen tot de allersmerigste opmerking leidde die die avond is gemaakt. Bedenk zelf maar wat het was. Moeilijk kan dat niet zijn, want de puber in jezelf is, wij weten het nu, zonder veel moeite wakker te maken.
<|endoftext|>
Ver voor Doutzen Kroes was Sylvia Kristel ons grootste exportproduct met borsten. En voorlopig zal Kroes, hoe leuk ze ook is, haar in bekendheid niet evenaren.
Veertig jaar nadat de film draaide hangt de iconische poster voor ‘Emmanuelle’ in het filmmuseum in Tokio. Die poster zorgde destijds voor een opleving in de verkoop van het soort rotantroon waarin ze zat, waar ze in Noordwolde vast blij mee zijn geweest.
Terwijl, laten we het maar eerlijk zeggen, ‘Emmanuelle’ een nogal saaie film is. Destijds al. Het schandaal eromheen was interessanter dan de film zelf. Die is lijzige softporno rond een verveelde ambassadeursvrouw die in Bangkok erotisch wordt bijgeschoold onder leiding van een 44 jaar oudere man.
Playboyuitvouwposterplaatjes vol vrouwelijk bloot en veel strelen – als ik me goed herinner wordt zelfs een antieke vliegtuigpropeller gestreeld. Die man kletst intussen maar door over lust en monogamie, want Fransen vinden nu eenmaal dat er in een film veel geouwehoerd moet worden.
Kristel was al miss TV Europa en had bijrollen gespeeld in Nederlandse films, maar dat zette geen zoden aan de dijk. ‘Emmanuelle’ wel.
Ik mocht daar destijds niet heen, ik ging braaf naar ‘The great Gatsby’ die tegelijkertijd draaide, maar aan Kristel was niet te ontsnappen. Ze zat in alle praatprogramma’s. Bij Sonja Barend was ze samen met de jonge politicus Hans Wiegel, die haar film niet had gezien. Hij hield alleen van films waarin met taarten gegooid werd.
De film kreeg wel veertig vervolgen, de een nog idioter dan de ander. Vooral de Italiaanse, rond ‘Black Emmanuelle’, zijn extreem, er is er zelfs eentje met kannibalen. (Met in de hoofdrol de Indonesisch-Nederlandse Laura Gemser, die ontbrak in het verhaal over al die schaatsende Gemsers van vorige week. Of is ze geen familie?).
Wat Kristel daarna ook deed (in een nogal sombere ‘Mata Hari’-film spelen bijvoorbeeld), haar Franse erohit kon ze nooit meer overtreffen.
Wil Doutzen filmgeschiedenis schrijven, dan moet ze na haar Nederlandse film dus een grote erohit scoren. Is er al een hoofdrolspeelster voor de verfilming van ‘Vijftig tinten grijs’? Als ze het goed aanpakt, hebben we het over veertig jaar nog over Anastasia Steele.
<|endoftext|>
Op het ogenblik logeer ik bij Amerikaanse vrienden (nou ja, de vader is Nederlands) in Salt Lake City. Twee kinderen, twee honden, vader Menno is ziekenhuisarts, moeder Jamie werkt in een veteranenhospitaal voor vrouwen.
Er is nog een logé, Dave, die sportjournalist is geworden voor de Lovelock Review-Miner, nadat hij zijn medische studie niet heeft voltooid.
Dave moest vanmorgen naar het ziekenhuis voor een colonoscopie. Onderzoek van de dikke darm dus. Dat doen alle mannen hier als ze over de vijftig zijn. Ze vinden het maar raar dat dat in Nederland niet gebeurt. ,,Bij jullie laten vrouwen hun borsten toch ook onderzoeken op kanker?’’, vroegen ze.
Bij het diner werd dat in detail besproken over de volgeschepte borden.
De internist die de speciale camera bij Dave naar binnen had geschoven, had hem gecomplimenteerd, omdat hij zo’n makkelijke dikke darm heeft. Bovendien was het lekker schoon van binnen, zei de arts. We konden dat zelf controleren op de mondholteachtige foto’s die rondgingen terwijl we de ovengegaarde champignons in stukjes sneden.
Dat het zo schoon was, was geen wonder. Dave had vannacht een kleine jerrycan naar binnen gewerkt met een goedje erin, Golytely, dat laxerend werkt. ,,Eerst dacht ik dat ik er immuun voor was’’, zei hij. ,,Maar na twee uur begon het ineens. Nooit geweten dat het zo krachtig werkt.’’
Intussen smaakten de met rijst gevulde koteletten opperbest.
Nadat het darmenstelsel uitgebreid was besproken, gaf Jamie het gesprek een andere wending, door te verkondigen: ,,Ik ben meer een vaginapersoon.’’ Dat krijg je natuurlijk in een vrouwenhospitaal.
Toen kotste een van de honden plotseling op de parketvloer en gleed de dochter daar over uit. Ze gilde het uit van walging, zoals alleen dertienjarige meisjes dat kunnen, en ging zich uitgebreid douchen.
Het diner was verder overheerlijk. ,,Als je over onze tafelgesprekken schrijft voor de Nederlanders’’, zei Dave, ,,dan moet je er wel bij zeggen dat het misschien rare gesprekken zijn, maar dat het al heel wat is als mensen in Amerika de tijd nemen om met elkaar te eten en daarbij wat voor gesprek dan ook maar te hebben.’’
Er was geen toetje, maar iedereen had de buik al vol. Om van de dikke darm nog maar te zwijgen.
<|endoftext|>
Uit Delft komen ingenieurs. Al 170 jaar. En die zijn zo knap dat mijn familie er altijd met respect over heeft gesproken. Als pake zei: ,,Die heeft in Delft gestudeerd’’, hoefde je aan zo iemand verder niet te twijfelen. Ik bedoel: ingenieur Lely, die de Zuiderzee inpolderde, kwam van Delft! Zonder Delft geen Nederland, daar komt het op neer.
Dat beeld werd genuanceerder toen vrienden in Delft studeerden en er nu en dan feestjes gaven. Ze waren net als andere studenten, al deden ze er interessante dingen. Strekdammen en bootmodellen testen in een golfslagbad, of een zware metalen veer dagenlang, tot brekens toe, laten indrukken en uitrekken.
Eens ging ik mee naar een college vloeistofmechanica, waarvan ik enkel heb onthouden dat de formule van De Chézy belangrijk is voor als je iets door een buis wilt laten stromen. Dat weten die ingenieurs toch allemaal maar.
Zaterdag was ik er weer, met een groot deel van de inwoners van Hollum. Die waren, nu de TU van Delft 170 jaar bestaat, uitgenodigd om het theatrale koorstuk ‘Paardenkracht/Mannenmoed’ uit te voeren. Dat gaat over Ameland, de vuurtoren en de paardenreddingboot. Het koor van Hollum heeft de hoofdrol, er doen jutters en paardenreddingbootmensen mee en ik heb een rolletje als kroniekschrijver Sorgdrager.
Op de tribune zat een rij oudere heren, vrijwel allemaal met lintje. Ingenieurs natuurlijk, terecht door de vorstin bekroond voor hun bijdragen aan ons vaderland.
Een van hen, een deftig sprekende heer, gaf me na afloop een hand. Hij was oud-hoogleraar.
,,U gaf een mooie geschiedenisles’’, zei hij. ,,Ik heb ervan genoten, heur! Maar nu moet u me eens vertellen, er waren hier volgens mij zeer veel Amelanders aanwezig.’’
,,Dat klopt wel’’, zei ik. ,,Twee bussen vol, nog wat personenauto’s en een vrachtwagen met de paardenreddingboot erop.’’
,,Maar als er zoveel Amelanders van het eiland afgaan, dan komt dat zeker wel een eindje omhoog?’’ Daar was ik even stil van. ,,Ik had het niveau van het onderwijs aan deze technische hogeschool hoger ingeschat’’, zei ik tenslotte.
,,Daar heeft u gelijk aan, heur’’, zei de man. ,,Maar ook wij ingenieurs (hier stak hij dramatisch een hand omhoog) hebben onze fantasie!’’
<|endoftext|>
Verderop in deze krant (Freed, pagina 11) staat een foto van Gerard Reve die in Greonterp de Leeuwarder Courant zit te lezen. Misschien kijkt hij er voor de foto zo intensief naar, maar het lijkt alsof er op pagina twee iets boeiends staat.
Het is eenvoudig te achterhalen dat deze krant van 25 augustus 1967 is. ‘Verdrag gereed tegen spreiding kernwapens’, kopte de voorpagina. Er was een grote bankfraude in Rome, hippies met bloemen in het haar hadden met geld gestrooid op de beurs van New York en hoofdredacteur Evenhuis sprak zich uit over de oorlog in Vietnam.
Op pagina twee stonden de tv-programma’s en de strips. Maar Reve richt de blik naar linksboven. Daar stond de rubriek ‘Nieuws uit de kerken’. ´Voor geref. synode 80 stukken over ‘Assen’, was de kop.
Het stuk gaat over een gereformeerde synode, die gehouden zou worden in De Blije Werelt te Lunteren. Er stond van alles op de agenda. De toelating van de vrouw tot de kerkelijke ambten, oorlog, ontwikkelingslanden, de stichting van een Nederlandse Raad van Kerken, maar vooral: ,,de vraag of de binding aan de uitspraak van de Synode van Assen-1926 moet worden opgeheven.’’ Dat was geen eenvoudige zaak, Assen-1926. Daar was bepaald dat wat in Genesis stond over de ,,boom des kennis des goeds en kwaads’’ met pratende slang erin en al, letterlijk waar is. Waarom ze zoiets onnozels destijds juist in Assen hadden bedacht, staat er niet bij. In Emmen, waar tenslotte een dierentuin is, was zoiets vast niet gebeurd.
De meesten wilden er wel vanaf, blijkt uit het artikel. Wat de schrijver ervan vond is niet bekend, maar uit de Revekroniek van Nop Maas is na te gaan, wat er rond die tijd in hem omging. ,,Er is veel misverstand in de Kerk’’, schreef Reve kort erna. ,,Nu men ontdekt heeft dat het onzinnig & dom is, de symbolen letterlijk te nemen, meent men in alle ernst, dat ze maar met de vuilnisman moeten worden meegegeven. Zonder de symbolen verschraalt alles (…).’’
Het zal niet zijn ingegeven door zo’n krantenstukje, maar toch wordt de foto er een beetje anders van.
<|endoftext|>
In een gebedenboek (bidboek noemen ze het ook) dat over cultuur gaat, verwacht je veel kunst. Maar in het gebedenboek voor Leeuwarden als culturele hoofdstad krijg je vooral mienskip.
Wie op dat woord patent heeft aangevraagd kan stil gaan leven. Toen het Frysk Festival in 2008 door Guy Coolen werd georganiseerd draaide het om mienskip. Toen het Frysk Festival in 2000 werd gehouden, met Friezenreünie en de eerste Slachtemarathon met overal dorpsfanfares, speelde mienskip een rol.
Bij de presentatie van het bidboek voor de culturele hoofdstad maandagavond voelde ik de bui hangen. Ik had met mezelf afgesproken dat ik elke derde keer dat het woord zou vallen ergens anders zou gaan staan. Het was mienskip, mienskip, mienskip. Ik heb zojuist de blaren doorgeprikt.
,,Maak je toch niet zo druk om dat taalgebruik’’, zei een collega. ,,Het is ambtenarentaal uit Leeuwarden, bedoeld om Europese ambtenaren over de streep te trekken. Meer niet. Het heeft niks met cultuur te maken. Veel mienskip erin, dat vinden ze mooi in Brussel, een Friese term voor iets algemeens.’’
Maar die drie thema’s dan, zei ik, die ze geformuleerd hebben? Water, Land en Horizon? Dat is toch geen ambtenarentaal? Dat moet toch wel cultuur zijn? Een verwijzing naar land art? Of Jan Dibbets?
Mijn collega trok zijn schouders op, maar mij liet het niet los. Water, Land en Horizon, waar komt dat uit?
Midden in de nacht had ik het. Het zijn de trefwoorden van de Zuiderzeeballade. De klassieker over de inpoldering van de Zuiderzee tot IJsselmeer. Een opa vertelt zijn kleinzoon over vroeger, naar aanleiding van een foto van een oude boot.
,,Daar is het water’’, wijst opa. Ha! Water staat dus voor het verleden. Daarin is immers alle leven ontstaan. ,,Waar eens de golven het land bedolven, golft nu een halmenzee’’, zegt opa dan. Dat is het heden, ons ingepolderd bestaan. ,,En aan de horizon ligt Emmeloord’’, besluit opa. Die stad moet dan de lonkende toekomst zijn.
Op wat voor manier dat met Leeuwarden te maken heeft, vooral die verwijzing naar het saaie Emmeloord, geen idee. Maar als iets je verbaast en het zet je aan het denken, is de kans groot dat het om kunst gaat.
<|endoftext|>
Bij Nederlands had je vroeger Hein Leferink, die literatuur gaf maar ook goed kon drinken. Misschien hoort dat wel bij elkaar. Eens foeterde hij ons uit in de kroeg, met een rood hoofd van de kopstootjes (drinken mensen dat nog?), omdat we niet bij het studentencorps zaten. ,,Bij het corps leer je op je bek te gaan!’’, riep Hein. ,,Dan durf je meer! Jullie durven niks!’’ Onduidelijk bleef wat we moesten durven, omdat er een plaat begon die hij mooi vond en hij in zijn eentje ging dansen tot hij omviel.
Daar dacht ik gisteren aan op Cinesnak, een amusante Groninger avond met fragmenten uit films waarin ontgroend werd.
,,Ik ben ook ontgroend’’, bekende mijn buurvrouw halverwege. ,,Bij Albertus Magnus. Het naarste vond ik dat ze je plotseling wekten door heel hard housemuziek te draaien. Van schrik kroop ik mijn buurman aan.’’
Een ander vertelde dat hij werd uitgescholden. Weer een ander moest een tijdje rondlopen met een kaasstolp op zijn hoofd. Ze konden er nu wel om lachen. Je moest er nu eenmaal doorheen en daarna kijk je er met een licht hoofdschudden op terug.
Het was toen vernederend of lastig, maar als het je goed afgaat hoor je erbij en ben je van het gezeur af. Bovendien schept het een band, want je hebt het met zijn allen meegemaakt.
,,Ik ben nooit bij een studentencorps geweest’’, bekende een oudere bezoeker. ,,Maar dit doet mij vooral denken aan mijn tijd bij de welpen en de verkenners. Er waren wel leuke groepen, maar er konden ook echte sadisten tussen zitten hoor, en als die wat anderen meekregen... Dan hield het voor sommige slachtoffers nooit meer op. Ik heb meegemaakt als twaalfjarig jongetje dat iemand sneetjes in zijn arm kreeg en daar zout in werd gewreven. En dat iemand werd geburgemeesterd.’’
Wat dat laatste is weet ik inmiddels, maar dat ga ik in een nette krant niet navertellen. De man had het in elk geval allemaal zo weerzinwekkend gevonden, dat hij erna nooit meer lid van een club is geweest. Ook niet van studentenverenigingen. Die trouwens, als je dit zo hoort over padvinders, best meevallen.
<|endoftext|>
Het lijkt me heerlijk als je een veelgelezen column schrijft. Ik heb geen klagen hoor, maar het kan altijd beter. Zo ben ik nog nooit door Twan Huys uitgenodigd om voor een uitverkocht huis college te komen geven.
Dat overkomt Willem Holleeder wel, terwijl die nog maar vier columns heeft geschreven in de Nieuwe Revu.
Omdat je nooit te oud bent om te leren, kocht ik de Nieuwe Revu. Vroeger griste je die als hitsige puber uit de leesmap (met de Aktueel en dat Duitse blad) en las je er per ongeluk ook nog een paar goede verhalen in over politiek, Nederlandse zonderlingen, of oorlog in een ver land.
De verhalen gaan nu alleen maar over dronken studenten, bruine cafés, rotzooischoppers en pedofielen. Deze week is er een interview met Geraldine Kemper uit Volendam, die op tv balzakken heeft gepiercet, met bejaarden heeft getongzoend en iets met een voorbinddildo heeft uitgehaald. ,,De mensen denken al snel dat je een sekspoes bent’’, zegt ze verwonderd. Die gaat het buskruit niet uitvinden, dat is duidelijk.
Achterin dit patserblad staat de column, ondertekend met Groetjes, Willem. Groetjes Willem krijgt alvast veel meer ruimte dan wij hier, een hele pagina. Hij vertelt hoe hij als jongen opgewonden werd van de pitspoezen bij de Formule 1 in Zandvoort, terwijl ze daar nu van die Hyves-meisjes voor nemen.
Aan de column zelf kan het dus niet liggen dat hij zo’n beroemde columnist is. De sleutel daarvoor ligt in zijn verleden: iemand ontvoeren, mensen afpersen, misschien zelfs ombrengen. Dat maakt mysterieus. Daar trek je lezers mee.
Nu ben ik niet zo’n held, maar ik besef dat ik over mijn schaduw heen moet springen. Wat Groetjes Willem kan, moet ik ook kunnen. Het komt tenslotte de krant ten goede. Hop, het pad van de misdaad op!
Maar meteen strand ik op de vraag: wie? Als je een of andere etterbak ontvoert zit je ermee opgescheept, en als je hem of haar vermoordt staat de familie later schreiend op de stoep. Dat is dan weer zielig.
Misschien heeft u een suggestie? Als het allemaal lukt, noem ik straks uw naam in het programma van Twan Huys.
Groetjes
<|endoftext|>
Huggen, ik kan er niks mee. Toen ik een paar weken geleden afscheid nam van een vriend in het buitenland nam hij me onverwachts in een soort omhelzing. Voor ik het wist stond ik met mijn handen op zijn rug. Had ik ze moeten bewegen? Een beetje aaien? Of juist kloppen? En dat tegen elkaar aan drukken, is dat nodig? Midden op straat ook nog?
Ik vroeg Beth om raad, die Canadees is en in de VS woont. Canadezen zijn huggers van geboorte, vertelt ze. Ze woonde in Boston, waar niet veel wordt gehugd, daarna in Long Beach (meer zoenen dan huggen) en nu in Texas, dat een soort huggersparadijs is.
Je moet de persoon goed kennen, daar begint het mee, al mag je vrienden van vrienden ook in een houdgreep nemen. Vrouwen huggen elkaar met de armen stevig om elkaar heen, 2 tot 15 seconden. ,,Je zegt ermee: ik vind je aardig en ik ben hier voor jou´, schrijft Beth.
Okay. Maar nu: mannen en vrouwen. ,,Mannen zijn vaak wat onzeker, dus zetten wij southern women de eerste stap en pakken ze stevig beet, om ze te laten weten dat ze ons best mogen huggen. Soms zijn ze een beetje geschokt, dat hangt van hun opvoeding af. Maar mannen die tussen huggers zijn opgegroeid leggen dan hun grote sterke armen om ons heen en geven ons een grote, warme knuffel… ferm en oprecht… soms schommelen ze ons wat heen en weer, net of ze je hand schudden.’’
Dat is al behoorlijk eng. Nu de hamvraag: huggen mannen elkaar? En hoe lang? Of is handenschudden voldoende?
,,De meeste mannen huggen elkaar niet, of ze moeten familie zijn of studievrienden. Meestal doen ze een halve hug, de hand schudden en met de andere hand drie klopjes op de rug geven. Hoewel jonge mannen zich met huggen meer op hun gemak voelen. Dat komt meestal van hun moeder. Mijn beide schoonzoons zijn nu echte huggers, maar dat waren ze niet toen ik ze voor het eerst zag.’’
Zo moet het dus. Mijn moeder hield er ook al niet van.
<|endoftext|>
Sierd van der Bij uit Burdaard staat, als u dit leest, met twee anderen tussen Groningen en Kaapstad te liften. Ze zijn vanmorgen vertrokken, hebben er drie maanden de tijd voor en €500 zakgeld mee. Daar ben ik best jaloers op, niet op dat zakgeld, maar op het avontuur. Het is te volgen op thumbsupafrica.org.
Wat je je afvraagt is: wat neem je mee voor zo’n reis? Zeker als je zoals ik een hekel aan bagage hebt, die enorme rolkoffers die mensen meeslepen voor een weekeindje weg of die manshoge backpacks waarmee kromgebogen Lonely Planet-types naar Azië afreizen.
Daarom nam ik gisteren een kijkje. Sierd had alles op een logeerbed uitgespreid.
Twaalf boxershorts, twaalf T-shirts (,,veel wit’’), twaalf paar sokken, een korte broek, een zwembroek, een lange broek, jas, handschoenen (,,voor in de jungle’’), sjaal, twee paar schoenen, slippers, een slaapzak, een matje, paspoort, rijbewijs, identiteitskaart, ziekenfondskaart, inentingsboekje, scheerkwast met schuim en meisje, handdoek, toilettas, anti-muggenmelk, voetschimmelzalf, zonnebrandolie, een pakje condooms (,,eens per maand is wel genoeg toch?’’), anti-malariamiddel Malarone (,,het duurste dat ik bij me heb’’), Ray-Ban-zonnebril, Maglite-zaklantaarn, Victorinoxzakmes, Moleskine-opschrijfboekje (,,ik ben wel een beetje merkengeil’’).
Pleisters, aspirine, middelen tegen uitdroging, een niet eens zo grote reisrugzak met Friese vlag, een kleinere voor dagtochtjes, een zak voor vuile was, een musketonhaak, een bagageslot, een stekkeromvormer, een laptop, twee portemonnees, een geldzak voor om de nek, een geldbuidel voor onder de gordel (,,bij douanes kijken ze altijd verbaasd als ik mijn riem losmaak’’), oortelefoontje, Blackberry en ten minste vijf pakjes Javaanse jongens met vloei.
,,Valt best mee toch?’’, zei Sierd. ,,Toen ik twee jaar geleden naar het Midden-Oosten liftte nam ik veel meer mee. Als ik tekortkom, kan ik daar wel wat kopen, Afrika is één grote vintage-store van kleren die wij uit Europa daarheen hebben gebracht.’’
Hij stond intussen met een Noorse trui te hannesen. ,,Ik weet niet of ik deze meeneem. Opgerold is hij dikker dan mijn slaapzak en ik heb hem alleen nodig voor het eerste stukje door Europa.’’ Hij legde hem terug. ,,Koud is koud.’’
Het valt inderdaad reuze mee en ik ben nu zelfs jaloers op zijn bagage. Have a safe trip.
<|endoftext|>
Dit is de laatste column in deze krant op dit formaat. Het zal niemand ontgaan zijn dat de krant straks op een ander formaat verschijnt, met half zo grote pagina’s als nu en dubbel zo dik. Veel kranten in Nederland zien er al zo uit. Leest makkelijk in de trein, ziet er modern uit, waait minder snel uit je handen - overal worden de voordelen breed uitgemeten. Iedereen is er blij mee, zo lijkt het.
Iedereen, behalve goochelaar en illusionist Hans Klok, na zijn optredens in Las Vegas bekend als the fastest magician in the World.
,,Ik vind het vreselijk, die kleine krantjes’’´, zegt hij. ,,Je kunt er niks mee. Hoe groter de krant, hoe beter.’’
Goochelaars doen immers graag trucs met kranten. De grootste klassieker is de krant die duidelijk zichtbaar doorgescheurd wordt en dan op magische wijze toch weer compleet is. ,,Juist de voorspelbaarheid ervan maakt hem zo mooi’’, vindt Klok. ,,De mensen rekenen erop dat de krant weer heel zal zijn en daar voldoe je aan.’’
Al is Klok bekend door spectaculairdere trucs, toch zit die doorgescheurde krant in zijn vaste repertoire. ,,Ik denk dat weinig mensen op de wereld zoveel kranten doormidden hebben gescheurd. Ik moet het ook vaak op congressen doen. Bij de Shell, bijvoorbeeld, en dan staat er na afloop Shell op, mensen vinden dat prachtig. Bij Wasteland heb ik het een keer gedaan, toen stond er na afloop Fuck You op.’’
Daarom is hij niet zo gelukkig met al die tabloids.
,,Ik treed veel op in Duitsland, daar hebben ze ook van die kleine krantjes. Meestal neem ik wat Hollandse kranten mee voor op het podium. Dat kun je daar nog maken, omdat je zelf ook uit Nederland komt.’’
,,Maar stel je voor, als je in Carré optreedt en je scheurt zo’n tabloid doormidden. Het kan natuurlijk wel, maar het ziet er lullig uit omdat het zo’n klein ding is. Op de achterste rij hebben ze vermoedelijk niet eens door dat hij doormidden is. Nee, ik ben er fel op tegen, schrijf dat maar op. En ik wil bij dezen dat het weer wordt afgeschaft.’’
<|endoftext|>
Gisteren trof ik twee fotografen die er geweest waren. De ene, Siese, arriveerde pas om half tien, en kwam het dorp niet meer in. De ander, Laurens, was er de hele tijd geweest en had zelfs een trap gekregen.
Waar geweest? Bij de Slag bij Haren natuurlijk. Dat niet-feestje dat uit de hand liep. Iedereen heeft het erover. Als we alle commentaren bij elkaar optellen was het de schuld van iedereen. Ouders, de kranten, de televisie, radio-dj´s, politie, onderwijzend personeel, de burgemeester, raddraaiers, columnisten, mensen met facebook, mensen met twitter, mensen met sierbloembakken in de voortuin, allemaal moeten ze voortaan de hand in eigen boezem steken. Dit Nooit Weer!
Daar was Laurens dus geweest.
,,Hoe ging dat?’’, wilde ik weten. ,,Merkte je dat de sfeer omsloeg om negen uur?’’ Oorlogsverhalen blijven immers boeiend, ook al heb je er al veel gehoord.
,,Daar klopt niks van’’, vertelde Laurens. ,,Het was de hele tijd al zo. Er waren groepen mensen waar het wel gezellig was, maar er waren ook opgefokte lui. Daar hoefde je met de camera niet eens in de buurt te komen.’’
Het werd steeds minder prettig toen de agressieven de overhand kregen. Laurens was blij dat er meer fotografen waren, want dan konden ze een oogje op elkaar houden in deze plotselinge warzone. Het zweet stond hem op de rug van het rennen en van het fotografenhesje.
Pas laat keerde hij terug naar de auto, tegenover het station. ,,De Volvo van mijn vrouw’’, lichtte hij toe. ,,Maar wel een tweeëntwintig jaar oude. De kofferbak wil niet eens meer op slot.’’
Hij stond er onbeschadigd, wat bijzonder mag heten voor zo´n merk, op zo’n parkeerplek, tijdens zo’n avond.
Thuis zat zijn vrouw met een kop thee te wachten, de tv en de laptop op RTV Noord.
,,Zit de staartklok er nog in?’’, vroeg ze.
Oh ja - de Friese staartklok van haar ouders lag in de kofferbak die niet op slot kon. Op de heenweg had Laurens hem wel horen rinkelen, maar in het heetst van de strijd was hij die vergeten.
De klok lag er nog gewoon in. Hij was niet eens van slag.
<|endoftext|>
Maureen is een avontuurlijke Amerikaanse van 83. Sinds ik haar op een veerboot in Alaska trof, duikt ze af en toe op. Ook nu, want het oudere familielid met wie ze door Ierland, Schotland, Wales en Normandië reisde, is uitgeput eerder naar huis gegaan. Dan wip ik toch even in Leeuwarden aan, dacht ze. Daar is altijd wat te beleven.
Ze viel met de neus in de boter, want zaterdag was het Freezefestival. En omdat een Amerikaans omaatje van in de tachtig daar misschien wel in de smaak zou vallen, werd ze gevraagd een paar bands te introduceren. De paarse broek werd gestreken, lipstick in de tas, en op naar De Harmonie.
Daar was het veel groter dan ze had verwacht, dus de aankondiging van de eerste band (Mundo Park) ging wat weifelend. Maar ze groeide in haar rol en bij de Deense meiden van Nelson Can riep ze trots: ,,Mijn naam is Maureen, ik kom uit Texas, ik ben hier voor het eerst en de ladies die jullie gaan zien, zijn allemaal zestig jaar jonger dan ik.’’ Wat haar op applaus kwam te staan.
,,Dit was fun’’, stelde ze na afloop vast. ,,Het leven is een avontuur.’’ Waarna ze op de vrouwen afstapte en hen het hemd van het lijf vroeg over wat ze nu precies hadden gezongen.
Zondag was de aanbieding van een boek over de winkel van Auke Rauwerda, die kruipdoorsluipdoorzaak die alles heeft. De hele famile Rauwerda was erbij en een groot deel van de klantenkring, dus de Koperen Tuin zat propvol. Auke Rauwerda (de jonge) vertelde dat er over een jaar computers op de toonbank zullen staan, voor het eerst in tachtig jaar. De zaal reageerde hoofdschuddend. De charme van de winkel is immers dat medewerkers uit hun hoofd weten waar alles is. Of, als je geluk hebt, tegen je zeggen: ,,Loop maar even mee.’’
Na afloop liep ze op familieleden af om te horen wie van de Rauwerda-broers de oudste was.
,,Wat vond je ervan?’’, vroeg ik toen we naar huis liepen.
,,Dit was meer old school’’, vond Maureen. ,,Maar ik heb hier in vier dagen meer meegemaakt dan normaal in een maand.’’
<|endoftext|>
Bor de Wolf was het interessantste dier van de Fabeltjeskrant. De andere dieren waren allemaal bravig en oubollig. Altijd aan het opruimen, knutselen en redderen. Juffrouw Mier, de gebroeders Bever en die blauwe postduif met die bril - het was een grote gezellige Rotterdamse volksbuurt. Dat ze daar een krant mee konden vullen, was een klein wonder.
Maar Bor de Wolf was meer. Wel had hij zich aangepast aan de algemene bravigheid van dat bos, hij vrat nooit eens een ander dier op of zoiets, maar in zijn borst huisde een gekwelde ziel, een dichter die naar het hogere verlangde.
Van de verhaaltjes weet ik weinig meer, ik heb de serie nooit teruggekeken. Maar van Bor de Wolf weet ik dat hij een café begon, het Praathuis. Een ideale plek voor een dichter. Er was niks sterkers te koop dan grenadine groen en in het midden stond een Franse Salamanderkachel met de leus ’Je brûle tout l’hiver’. De Praathuisstamgasten hadden dat vertaald met ’Ik brul de hele winter’. Mijn moeder, die Frans sprak, legde me uit dat ze het mis hadden.
En Bor de Wolf hunkerde naar meer. Hij kon dagenlang verdwijnen naar het Enge Bos. En in een aflevering bleek hij zelfs helemaal aan de andere kant van het Enge Bos te zijn geweest. Bij zijn terugkeer bracht hij verslag uit met een melancholiek lied.
De bijna religieuze beginregels zijn me bijgebleven. ,,Oh! Ik heb de deur naar ’t woud aanschouwd / De deur naar ’t lang Beloofde Woud.’’
De rest vond ik zojuist op internet, nadat ik had gelezen dat acteur Ger Smit, die de stem van Bor de Wolf deed, vorige week is overleden.
,,Waar ’t gulden zonlicht altijd schijnt / ’t Gekweel der vogelen nooit verdwijnt / Waar ’t stijf staat van de bloemengeuren / Waar nooit iets stouts meer kan gebeuren.’’
Ontwapenend. Of dat woud werkelijk bestond, bleef in het midden, meen ik, maar Bor de Wolf geloofde erin. Moge hij, nu hij met zijn stem is heengegaan, eeuwig dichten in het hem zo lang Beloofde Woud.
<|endoftext|>
Er kwam een oud echtpaar binnen in de meubelzaak aan de Grote Kerkstraat, waar ik koffie zat te drinken met Olga, de eigenares. In hetzelfde pand was vroeger de Middelbare Meisjesschool. Meisjes leerden er niet alleen schoolvakken, maar ook goede omgangsvormen en het dragen van de correcte kleding. Een beroemde leerlinge was Margaretha Zelle, later bekend als Mata Hari.
Dit terzijde. Nu staan er designmeubels van beroemde merken.
De vrouw van het echtpaar knikte ons toe. De man zei: ,,Mogen we een brutale vraag stellen?’’ Hij knipoogde olijk naar mij, om duidelijk te maken dat het misschien wel brutaal was, maar toch in het nette zou blijven.
,,Mogen we even rondkijken? Mijn vader is hier vroeger amanuensis geweest.’’
,,Natuurlijk mag u rondkijken’’, zei Olga. Ze liep mee om te wijzen waar vroeger de gang was, maar zo’n gids had deze meneer niet nodig. Hij herkende alles: de hal was nog hetzelfde, daar in die hoek zat de conciërge, lange tijd de enige man die op de school werkte, en kijk eens, achter de kassa: de kast waar zijn vader alles in opborg.
Ze keken als het ware meer met hun herinneringen dan met hun ogen. Dwars door de koopwaar heen, onzichtbaar voor anderen, herrees voor hen de school van vroeger.
,,Het was streng hoor’’, wist de man. ,,Zo had je juffrouw De Bruin. Van haar mochten de meisjes wel een lange broek aan als ze op de fiets kwamen, maar waren ze dan een keer op school, dan moesten de rokken aan!’’
Hun sentimental journey duurde nog geen tien minuten, toen bedankten ze en gingen ze verder. Ze waren zo bescheiden dat ze niet eens de oude schooltoiletten hadden bekeken. Maar ook zonder dat waren ze helemaal vol van de oude school. Het was leuk om te zien. ,,Ach’’, relativeerde Olga. ,,Voor hun is het natuurlijk heel bijzonder. Maar we hebben elke week wel zulke mensen in de winkel. Soms zelfs hele groepen, die van tevoren bellen. Dus het is voor ons al heel gewoon.’’
<|endoftext|>
In de bioscoop draait ‘Ted’, een komedie over een volwassen man en zijn sprekende teddybeer. Lachen natuurlijk, zo’n grote vent en dan nog steeds dikke maatjes met zijn knuffel. Dat hebben we sinds Ron Brandsteder en zijn Lieve Bella Beer niet meer beleefd.
Een beer is immers voor kinderen als de eenjarige Jitse, die ik dit weekeinde meemaakte. Wat voor humeur die ook had, elke keer als hij zijn teddybeer zag, drukte hij die stevig tegen zich aan. Zo ziet intens, primitief knuffelen eruit.
,,Ik heb mijn teddybeer nog altijd’’, bekende mijn buurman in de pauze van de film.
,,Ik ook’’, moest ik na enig nadenken toegeven. ,,Ik geloof dat hij ergens op zolder ligt.’’ (Inmiddels gefact-checkt, het is waar).
Een derde uit ons gezelschap had zijn oude teddybeer op de kast in de slaapkamer staan. Let wel, het gaat hier dus om volwassen, stemgerechtigde mannen met baardgroei en een goede maatschappelijke betrekking.
Om uit te zoeken of dit toeval was, vroeg ik een filmganger die ik niet kende of hij misschien zijn teddybeer nog bezat. ,,Ik had een aap’’, zei hij. ,,En die ligt nog bij mijn ouders.’’ Dat beschouwen we als een ja.
Een vriend, die niet naar de film is geweest, heeft hem ook nog. ,,Onder mijn bed in een grote zak, met andere knuffels van vroeger. Toen ik nog klein was, zette ik ze altijd allemaal op mijn bed.’’
Een VVD’er meldde er zelfs het merk bij, ,,een echte Steiff’’. Uit voorzorg hadden zijn ouders de knop uit het oor verwijderd, zodat hun kind daar niet in zou kunnen stikken.
De conclusie moet dus zijn dat mannen hun beer nog hebben, maar hem niet meer knuffelen. Beer ligt ergens in huis, als een herinnering aan iets zachts en dierbaars van de prilste kindertijd, zo leggen we het voorlopig uit.
,,Helemaal niet’’, zei de eerste vrouw aan wie ik dit voorlegde. ,,Mannen hebben hun eerste teddybeer, omdat hun moeder die voor hen bewaarde. En die wil op een gegeven moment wel van die ouwe troep af.’’
Dat kan natuurlijk ook. Maar mijn theorie vind ik mooier.
<|endoftext|>
Zou een vijftigplusbeurs interessant zijn? Dat boeit me, nu ik zelf in die gevarenzone terecht ben gekomen. Er is zo’n beurs in Utrecht en ik ben de doelgroep. Als je daarheen gaat, weet je of je nog steeds naar popfestivals op Vlieland kunt, of dat een Rijnreis geschikter is.
Ik zat er serieus over te denken, tot het persbericht van Wecycle binnenkwam, een recycle-organisatie die de R niet kan zeggen. Ze jagen vooral op afgedankte elektrische apparaten en in Utrecht bouwen ze daar een stellage van. Want dat vinden vijftigplussers leuk. ,,Vijftigplussers blijken vaker dan gemiddeld een goed gevoel over te houden aan het inleveren van e-waste.’’ Zo noemt Wecycle dat. ,,Het schuldgevoel dat optreedt bij het niet juist inleveren van e-waste is bij vijftigplussers verreweg het grootst.’’
Vijftigplussers hebben namelijk - Wecycle zegt het - gemiddeld 102 elektrische apparaten in huis.
,,Dat heb ik zeker wel’’, zei een collega van 58 en sloeg dadelijk aan het turven. Hij kwam op 107 en ontdekte toen dat hij zijn twee cirkelzaagtafels was vergeten.
Ik heb het niet. Ik ben nu mijn hele huis doorgeweest: afzuigkap, staafmixer, diakijker, koelkast, subwoofer, episcoop (doet het vast niet meer), digitaal fotolijstje (miskoop), oude buizenradio, twee Amelander vuurtorens en een Oldehove met licht erin (alle drie cadeau gekregen). Totaal 53 dingen met een stekker.
Dat zijn er veel te weinig. Zelfs nu me te binnen schiet dat ik de laders voor het fototoestel en de telefoon ben vergeten. Het zou betekenen dat er tegenover mij in elk geval een vijftigplusser staat met 149 elektrische apparaten in huis. Als u dat toevallig bent, laat dat dan even weten, maar ik acht de kans klein. Oh, wacht even, de kerstboomlichtjes op zolder: ik zit op 56.
Wil ik dus naar de 50-plusbeurs en daar meetellen, dan staat me niks anders te doen dan vandaag in de Mediamarkt te vragen om 46 dingen met een stekker eraan. Liefst uit de aanbieding, want zoiets loopt vermoedelijk flink in de papieren.
Doe mij dan maar een popfestival. Zo’n beurs is duidelijk voor goedgelovige oudjes die overal apparaten voor nodig hebben. Een Rijnreis vermoedelijk ook.
<|endoftext|>
Vermoedelijk denkt u dat we in harde tijden leven, waarin alles om geld draait. Geloof me: het stelt nog helemaal niks voor. Er komt een generatie aan, die vele graden killer, harder en economischer zal zijn. Ze zijn nu nog allemaal rond de tien jaar, ik heb ze zelf zien lopen op het muziekfestival Into The Great Wide Open op Vlieland. Ja, inderdaad, dat zachte, gezinsvriendelijke festival vol fijne muziekgroepen, waar het naar verantwoorde hapjes ruikt en in de late uurtjes naar wiet.
Het gaat zo. Bier koop je voor een geel muntje. Je krijgt het in een speciale plastic beker, bijna net een glas. Wie twintig bekers inlevert, krijgt een rode munt beloning.
Daardoor is op het hele terrein geen bierbeker te vinden, maar lopen er permanent kinderen rond met indrukwekkend hoge stapelbuizen.
,,Wil je onze beker?’’, vroegen we een klein meisje met vlechtjes.
,,Ik heb er al twintig’’, zei ze. ,,Voor één beker krijg ik niks.’’
Zij is van de economische school van de wet van de subiet afnemende meeropbrengst, in gewone mensentaal: ik heb mijn zaken voor mekaar, wie na mij komt die redt zich maar.
Toen verscheen er een jongen die een voortrekkersrol gaat spelen in deze win-wingeneratie. Hij legde uit dat kinderen de rode muntjes alleen kunnen omzetten in frisdrank en dat grote mensen er ook bier voor kunnen krijgen, net als voor een gele munt.
Maar: een gele munt kun je bij de kassa omruilen voor euro’s, een rode niet. Dus als jij je rode muntje met iemand die net bier gaat bestellen omruilt voor diens gele munt, heb je een valutamarkt op poten gezet. ,,Ik heb al veertig euro’’, meldde hij. ,,Mag ik uw glas?’’
,,Ik wil er een euro voor’’, zei ik. Tenslotte zat ik aan de aanbodzijde en moet je de vrije markt zijn heilzame prijsvormende werk laten doen.
,,Dat doe ik niet’’, zei de jongen.
,,Hoeveel bied je er dan voor?’’, vroeg ik.
Hij haalde zijn schouders op. ,,Tijd is geld’’, zei hij en ging anderen om glazen vragen.
,,Hij heeft het niet van mij hoor’’, zei zijn moeder. ,,Ik heb hem juist naar zo’n zacht muziekfestival meegenomen, zodat hij daar wat van meekrijgt.’’
Maar kunst en muziek helpen hier niet meer. De win-wingeneratie komt eraan.
<|endoftext|>
Op 9 oktober 1923 werd professor Gustav Bredow bij het Oud Tolhuis buiten Leeuwarden hard uit de auto geslingerd waar hij achterin zat. De chauffeur - hij reed al 25 jaar schadevrij - probeerde een hondenkar te ontwijken die plotseling naar links ging, maar dat lukte niet. Hondenkar versplinterd, hond in de Bonkefeart, iedereen kwam met de schrik vrij, ook de professor.
Het haalde de krant omdat Bredow op dat moment een beroemd Duits beeldhouwer was, vooral bekend van wat Duitsers zo mooi Sakralplastik noemen, het soort beelden dat je op grafmonumenten ziet. Een paar dagen eerder was in Leeuwarden zijn fontein onthuld, met allegorische beelden van landbouw, veeteelt, visserij en handel, vier dikke kinderen in hansopjes en bovenop de god van de winst.
Dat had hij zo ontworpen omdat hij het vond passen bij de Leeuwarder ambities om geen ,,duf provinciestadje’’ maar ,,een grootsteeds handelscentrum te worden’’. Hij voorspelde: ,,Wat er heden nog in zijn omgeving aan gebouwen en gebouwtjes vloekt tegen zijn grootsteedse stijl, zal in de loop der tijden worden vervangen door andere, van eveneens grootsteeds karakter.’’
Toen zijn Mercuriusfontein 89 jaar geleden werd onthuld, was er een hele heisa. Het zag zwart van de mensen, een orkest speelde ‘Wien Nêerlandsch Bloed’ en het Fries volkslied. Bij het Fries Museum waren er schaalmodellen van te koop en bij alle juweliers speciale herdenkingslepels. Na de onthulling kreeg Bredow een krans van helianthus en olijfbladeren.
Zijn voorspelling dat de gebouwen om de fontein heen ‘grootsteedser’ zouden worden is uitgekomen. Ze werden zelfs zo groot dat de fontein is weggehaald en morgen voor de tweede keer onthuld wordt, enkele meters verderop.
Zo pompeus als de vorige keer wordt het niet. De stad heeft inmiddels meer fonteinen, die het niet altijd doen (al een paar jaar niks gezien van die ‘bedriegertjes’ van het nieuwe Oldehoofsterkerkhof en op het Europaplein lijkt de fut er ook wat uit), dus je raakt eraan gewend. Geen herdenkingslepels en schaalmodellen ditmaal, maar een fotomoment, een borrel, wat mopperen over die bloterik die met zijn bronzen poepert naar het winkelend publiek zwaait. Zo gaat dat bij een fontein die door de grootsteedse omgeving is ingehaald.
<|endoftext|>
Een paar jaar achtereen kreeg ik van een goede vriendin tegeltjes met Friese spreuken op mijn verjaardag. Ik geloof dat het begon met ’In minske allinne is in sniebal yn de sinne’, waar ik op dat moment misschien meer achter had moeten zoeken.
Van een collega-journalist van een ander medium kreeg ik, toen ik in het ziekenhuis lag, een Liwwadder tegel met ’Altyd syk en noait doad’, wat de genezing zeer bevorderde. Zelf gaven we, toen iemand vanwege zijn vriendin naar de Randstad verhuisde, een speciale tegel cadeau met de plastische oneliner van Amelander barfilosoof Bram Kossen (u hebt hem niet gekend, ik wel): ’Een kuthaar is sterker dan een sleepkabel’.
Allemaal krachtig geformuleerd, ook al kloppen zulke spreuken nooit helemaal.
Groot was mijn vreugde dan ook, toen Pieter Duisenberg (de zoon van Wim, maar met ander haar) maandag in Leeuwarden een wandbord met tekst uit zijn tas trok.
Duisenberg is zo’n hedendaagse energieke man die roeit of fietst of hardloopt en daarnaast ook nog eens een groot bedrijf leidt. Maar hij gaat nu de politiek in, hij staat op de VVD-
voor de Tweede Kamer. Op het bord stond ’Dy’t oan ’e dyk timmert, sûzje de earen’. Hij had het van zijn vader geërfd, die PvdA’er was (zulke dingen komen in de beste gezinnen voor). Het geeft in elk geval aan dat de spreuk een verbinding vormt tussen links en rechts. Wat hij er precies over zei, ontging me een beetje (ik praatte de avond aan elkaar), want ik had me intussen naar de andere gastspreker gebogen, Uri Rosenthal, ook VVD en minister van buitenlandse zaken. Een vriendelijke man, die doet denken aan ooms met horlogekettingen die je een gulden toestoppen voor een mooi schoolrapport. ,,Heeft u wel iets van keramiek meegenomen?’’, fluisterde ik. ,,Want dat was de eis voor deze avond.’’ Rosenthal keek verschrikt. ,,Nee toch?’’, zei hij. Het was het enige moment van de avond dat hij van zijn stuk leek, maar de schrik was gespeeld. Tegels had hij niet nodig. Wie al wat langer in de politiek meedraait, heeft genoeg oneliners in zijn hoofd. Maar eerlijk gezegd: zo’n wandbord is leuker.
<|endoftext|>
Dankzij de film (‘The inside job’, pas nog op tv bij zomergast Adriaan van Dis) weten we dat Ben Bernanke een man met vuile handen is. Hij is de voorzitter van de Amerikaanse Federal Reserve, de centrale bank van Amerika. Hij legde het doldraaiende Amerikaanse hypotheeksysteem niet aan banden, zodat de hele wereld met de gebakken peren zit. Hij was niet alleen natuurlijk; economie, politiek en geld hangen ingewikkeld samen.
Vrijdag kondigde Bernanke aan de crisis te gaan bestrijden, zonder te zeggen hoe. De beurzen - een internationaal netwerk van zenuwlijers die hoog tegen dit soort types opkijken - reageerden meteen.
Genoeg hierover. Dé speech van vorige week kwam van Clint Eastwood. Dankzij de film (te veel titels om op te noemen) weten we dat hij een held is. Een van zijn beroemdste rollen is politieman Harry Callahan, die ze ‘Dirty Harry’ noemen omdat, als het op boeven pakken aankomt, hij alle regels aan zijn laars lapt. ,,Go ahead’’, tart hij in de vierde Dirty Harryfilm iemand die wil wegrennen. ,,Make my day.’’
Op uitnodiging van Mitt Romney verscheen de 82-jarige Eastwood op het podium bij de Republikeinse supervergadering. Tekstschrijvers hadden hem wat ingefluisterd en er stond een voorleesscherm, maar Clint improviseerde er op los. Dat leidde tot bizar cabaret met een lege stoel, waar een onzichtbare Obama zat die zogenaamd wat zei. ,,Wat zeg je?’’, zei Eastwood dan, met die grindstem van hem. ,,Wat moet ik tegen Romney zeggen dat hij met zichzelf moet doen? … Maar dat kun je helemaal niet met jezelf doen.’’ Haha, lachten de republikeinen die hem snapten.
Zijn speech mocht 5 minuten duren, maar Eastwood rammelde zeker 10 minuten door. Het publiek kwam weinig in beeld, waarschijnlijk vanwege de verbaasde gezichten. Zou er iets met Clint zijn?
,,Make my day!’’, schreeuwde iemand uit de zaal. ,,Dat woord zeg ik niet meer’’, zei Eastwood. Maar hij bedacht zich en sloot af met: ,,Go ahead!’’
,,Make my day!’’, riep de hele conventie. Heerlijk, dat geloof in herkenbare boeven die proberen te ontkomen. Terwijl de boeven in de echte wereld, waar economie, politiek en geld ingewikkeld samenhangen, gewoon blijven zitten en de beurzen daar verheugd op reageren.
<|endoftext|>
De kans is zeer klein dat u ooit in de vrachtlift hebt gezeten van het Oranjehotel in Leeuwarden. Ook is het niet waarschijnlijk dat u er ooit in zult belanden, want niet iedereen mag dat. Liftboy Nick wel. ,,I have permission’’, vertelt hij op het filmpje dat hij er vorige week over maakte. Zijn stem heeft het hoge van een twaalfjarige, met een zweem van een zuid-Nederlands accent, zijn Engels is voortreffelijk.
Hij stapt, de camera voor het hoofd, de lift in, slaat de deur dicht en kijkt al filmend rond. ,,Deuren aan beide kanten!’’, zegt hij met de waardering van een kenner. Hij somt de capaciteit en het merk op en drukt intussen op alle knopjes. ,,Prachtige oude wagen!’’
Dan gaat hij naar Scapino, ook in Leeuwarden. Hij neemt er de invalidenlift. ,,Het ruikt naar olie hier’’, stelt hij filmend vast, ,,Capaciteit vijf personen.’’ Vervolgens loopt hij naar H & M. ,,Een echte standaardwagen.’’
Af en toe vangt hij zijn eigen spiegelbeeld: een jongen met donker haar en een bril, die een beetje aan Harry Potter doet denken. Het is Nick van der Roest, die als kind bang was voor liften, maar er nu verzot op > asing.walthaus@lc.nl is en ze overal filmt. ,,Ik ben er niet speciaal voor naar Leeuwarden gereisd’’, laat hij per mail weten. ,,Ik ging gewoon met mijn opa en oma mee naar Leeuwarden, Schiermonnikoog en Groningen. En ik liet me helemaal verrassen welke liften ik allemaal tegen zou komen.’’
Zijn filmpjes (ga naar YouTube, zoek op Liftboy Nick) en zijn enthousiasme zijn aanstekelijk, ineens herinner je je het plezier van liftritjes weer. Helaas reisde hij na een handjevol Leeuwarder liften naar Schier, waar hij bij gebrek aan liften zijn hotel vastlegde. Inmiddels lijkt hij in Groningen te zijn.
Daarmee heeft Leeuwarden deze Abeltje over het net laten vliegen, want hier waren interessantere liften geweest dan de paar die hij bij toeval trof. Wat zou hij vinden van die ouwe in de twaalfhoogflats van Bilgaard? Die drie mooie brede naast elkaar in het MCL? Of die sprookjesachtige in de Oldehove? En dan, als klap op de vuurpijl, hadden we zijn oordeel kunnen horen over die razendsnelle in de Achmeatoren. Come back, Liftboy.
<|endoftext|>
Kieswijzers vul ik zo weinig mogelijk in, want ik kom altijd bij van die halvegarenpartijen uit. Denk je dat je een verstandig en redelijk mens bent en dan stuurt zo’n kieskompas je naar 50plus of de Partij voor de Dieren, omdat je bij het invullen weer te aardig bent geweest voor uitkeringsgerechtigden. Hoe meer stemmentrackers je invult, hoe absurder de uitslag. Van pure schrik ga je meteen niet meer stemmen.
Maar nu is er, dankzij de Rutgersstichting, de Sekswijzer. Of zoals ze hem zelf een beetje braaf noemen, de Stemwijzer Seksualiteit. Daar maak je als eeuwig zwevende kiezer graag een uitzondering voor. Hier is internet voor uitgevonden. Bovendien, seks en politiek draaien allebei om aantrekkelijkheid, verleiding en overtuiging, dus zo gek is zo’n test niet.
Zou er iets inzitten over Mark Rutte op dat Bunga Bungabootje bij Jort Kelder, denk je meteen. Of krijgen we tondeusetips van Diederik Samsom? Of staat er iets in over de obsessie van Emile Roemer met rood vruchtvlees? Lichten ze een tip van de sluier op over Van der Staaijs omgang met SGP-babes? Misschien hebben ze die weergaloze vamp-foto van Leeuwarder CDA’ster Thea Koster er wel bij geplaatst, die in deze krant stond - oh nee, zij doet niet mee aan de Tweede Kamerverkiezingen.
Bij voorbaat al verhit zette ik me aan het invullen. Maar de opwinding duurde niet lang. De vragen gingen over het dragen van boerka’s (vóór, behalve als Thea Koster het zou gaan doen), het gratis verstrekken van condooms aan scholieren (en ik elke dag met water gevulde kapotjes op mijn kop krijgen zeker? Mooi niet!) en weigerambtenaren (alleen vóór als ze ook hetero’s weigeren te trouwen van wie je zo wel snapt dat het op niks uitloopt).
De uitslag was niet best. Seksueel ben ik zowel GroenLinks als ook een beetje D66 en zelfs PVV. Maar met de VVD heb ik qua seks dan weer helemaal niks. De enige geruststelling is dat 50Plus niet in de test is meegenomen, anders had ik nu misschien traumatherapie nodig gehad.
Kieswijzers invullen is als slechte seks: hoge verwachtingen, veel werk en uiteindelijk denk je: ik had ook een mooi boek kunnen lezen.
<|endoftext|>
Herman Brood vond ik altijd vooral een rebelse commentator: hij dook eind jaren zeventig, begin jaren tachtig werkelijk overal bij op. Met zijn muziek had ik minder, ik kende vooral ‘Shpritsz’, omdat iedereen die had. Echt fan kon je mij niet noemen.
Brood is er niet meer, maar er zijn nog volop T-shirts en die verkoopt zijn manager, Koos van Dijk. Zondag was Van Dijk in de Prinsentuin, waar het legendarische Broodconcert van 34 jaar geleden werd overgedaan met een tributeband. De verkoop liet Van Dijk aan twee dames over. Maar goed ook, want hij moest zelf overal tegelijk zijn: op het podium, in het restaurant, op de foto met de organisatoren.
Ik haalde de prijzen op die hij wilde geven aan mensen die herinneringen aan het Broodconcert naar de krant hadden gestuurd. De ‘eerste prijs’ had Van Dijk zelf al uitgereikt aan de vrouw die bij het optreden van toen de liefde van haar leven had ontmoet.
,,Heb je geen tas bij je’’, vroeg Van Dijk en ging zonder op antwoord te wachten door: ,,Ik had gedacht ook T-shirts erbij, maar we weten natuurlijk de maat niet van die mensen.’’
,,Na 34 jaar zullen de meesten wel large zijn’’, zei ik.
,,Weet je wat’’, zei Van Dijk, die niet geluisterd had. ,,We doen een boekje. Dat is ook handiger bij het verzenden.’’
Meteen pakte hij ‘Lief Bloedbad’ van de merchandisetafel, een dagboekachtige gedichtenbundel van Brood. ,,Eerst eentje voor jou zelf. Heb je een pen? Hoeveelste zijn we vandaag? Wat is je voornaam? Heet je echt zo? Hoe schrijf je dat?’’
Voor ik kon bedanken had hij nog zo’n boekje te pakken: ‘Liebes Blutbad’. ,,De Duitse vertaling, krijg je ook. Met voorwoord van Nina Hagen. Wat voor datum is het? Herman schreef dit tijdens een tour in 94, het was eerst zo’n dik boek. Dat is de kunst van het weglaten, hè. Het zijn nu allemaal doordenkers. Is het 26 augustus?’’
Daarna signeerde hij alle boeken voor de winnaars, ook namens Herman, en deed er nog twee zeefdrukken bij.
Met die stapel onder de arm kwam ik een kennis tegen. ,,Nooit geweten dat jij zo’n Broodfan was’’, zei ze verbaasd.
<|endoftext|>
Er was een plechtig momentje, want Omrop Fryslân, het Friesch Dagblad en deze krant hebben met zijn drieën een website gewijd aan de komende Tweede Kamerverkiezingen. Dus drie hoofdredacteuren zouden donderdagochtend tegelijk op een grote knop drukken. Die zat nergens aan vast en omdat zoiets saai is om te zien waren er twee confettikanonnen.
,,Wil jij er een laten ontploffen?’’, vroeg de man die het regelde me.
Terecht, voor dat soort dingen moet je bij mij zijn. Ooit heb ik zo’n kunstsneeuwspuiter mogen bedienen bij opnamen van zangeres Jopie Vogelvang, die voor café Het Oranje Bierhuis ‘Het stadje Kufstein’ playbackte. Prachtig was het, al zeg ik het zelf. Wát een sneeuwstorm! De hel van 1963 was er een lenteregentje bij. Na afloop was het plein bedekt met een kleverige deklaag van chemisch ruikend schuim. Een paar figuranten, die op de achtergrond hadden meegedanst, zijn er nog dagen misselijk van geweest. Dat kwam overigens omdat ik de inhoud van de bijgeleverde jerrycan meteen in het apparaat had gegoten en los was gegaan, en pas later las dat ik het 1op 5 had moeten verdunnen.
Zo iemand druk je vol vertrouwen een confettikanon in de handen. Wat overigens een stevige kartonnen buis is met een interessant rood knopje. ‘Richt nooit op personen’, staat er veelbelovend op. En: ‘Mag uitsluitend worden bediend door verantwoorde volwassen personen’, en dat ben ik dus. Toch zeiden ze er voor de zekerheid bij dat ik er nog niet aan mocht komen, toen ik alvast uitprobeerde of je het knopje zou moeten schuiven, of juist indrukken.
Het moment was daar. Voor de draaiende camera’s vertelden de hoofdredacteuren dat ze rond deze verkiezingen gingen samenwerken en daar gingen de knuisten op de knop. Ik drukte, ik schoof, ik pulkte aan de het rode knopje – en niks.
Een collega die het andere confettikanon had, kreeg het evenmin gedaan. We stonden met dode kartonnen buizen. Ook een tweede poging, met nog eens drie doortastende hoofdredacteurenhanden op die knop, haalde niks uit.
Dan maar zonder knal. En eigenlijk is dat voor deze verkiezingen wel passend. Daarvoor zijn ook alle kanonnen in stelling gebracht, terwijl je wel ziet aankomen dat het niet zal gaan knallen.
(De buis neem ik mee naar huis. Ik ga met een hamer op het mechanisme slaan. U hoort er nog van).
<|endoftext|>
Als je wilde dat je kinderen verder kwamen in de wereld, of je jezelf wilde verbeteren, dan haalde je een encyclopedie in huis. Er schijnen mensen te hebben bestaan die ze aan de deur verkochten. Alleen al het bezit gaf een wijs en verstandig gevoel, of alle kennis uit die voorname kaften al in je hoofd zat. Voortaan kon je als een gelijke meepraten over het verschil tussen Ionische, Dorische en Korinthische zuilen, de ontdekker van de benzeenring of satellietstaten van de SovjetUnie.
Pake had de vijfdelige ‘Nieuwe Winkler Prins’ (zesde druk uit MCMLXIII) en daar mocht ik graag in snuffelen. Om de paar jaar kocht hij er een supplement bij, je zou dat nu ‘update’ noemen. Wat daar niet in stond, was de moeite van het weten ook niet waard.
Na zijn dood kreeg ik die encyclopedie, en de supplementen. Die staan hier op zolder onder een laag stof, want nu is er internet. Ze staan tussen andere boeken die wel weg zouden kunnen in een soort wachtstand. Want ik krijg ze de deur niet uit.
Zojuist had ik bezoek van een Friese schrijver, die ik voor het gemak Lieuwe zal noemen, want zo heet hij toch al. Hij is begin tachtig en schrijft bijna jaarlijks een roman. Het zijn misschien geen meesterwerken, zegt hij eerlijk, maar hij doet er een hoop mensen een genoegen mee.
Hij overhandigde me zijn nieuwste roman, bewonderde de boekenkast in de kamer en vertelde over een schoonzoon, die zijn hele huis vol boeken heeft. Elke week komt hij met tenminste drie nieuwe thuis.
,,Ik probeer juist schoon schip te maken’’, zei ik. ,,Maar ik krijg het niet eens voor elkaar de encyclopedie van pake weg te gooien.’’
,,Van je pake?’’, zei Lieuwe. ,,Die moet je niet wegdoen. Waarom zou je? Je hebt ruimte genoeg.’’
Hij richtte zijn aandacht weer op de boekenkast, testte of ik wel wist waar alles staat en zei toen ineens: ,,Ik word daar altijd zenuwachtig van, zo’n boekenkast. Dat heb ik ook bij mijn schoonzoon. Al die boeken die je nog moet lezen en waar je misschien niet aan toekomt.’’
,,Zie je wel’’, zei ik. ,,Je moet meer boeken weggooien, dan krijg je een enorme rust.’’
Om dat te bewijzen ga ik dat ook doen met die encyclopedie. Volgende week of zo.
<|endoftext|>
column Terwijl Nederland worstelde met de vraag of dit nu wel of niet een tropisch weekeinde mocht worden genoemd en instanties adviseerden om veel te drinken, kwam de PVV met een zwartboek over de ramadan.
De PVV, misschien bent u ze net als de meesten alweer een beetje vergeten, was de grote ontevredenheidspartij uit het vorige decennium. Waarschijnlijk gaat u een lichtje op als ik u vertel dat de leider een Limburger was met gebleekt haar, van dat peroxideblonde. Dat haar was, achteraf bezien, een voorteken. Hier stond iemand die geloofde dat je alles kunt bleken, als je iets maar vaak genoeg inwrijft.
Zo wreef hij graag in dat de islam een groot gevaar is. Dat was op den duur uitgewerkt. Moslims zijn, zo op het oog, saaie lui die veel bidden en nooit eens een neut nemen, maar ze zijn in het algemeen niet gevaarlijker dan andere mensen. Waarschijnlijk zelfs minder, want ze zitten nooit dronken achter het stuur.
De partij gooide het een tijdje over een andere boeg, maar is met het zwartboek terug bij af. Dat is een opsomming van zaken die aantonen hoe erg dit land er al aan toe is vanwege die vermaledijde ramadan. Sportclubs zijn ’s avonds langer open, zodat de moslims niet op een lege maag hoeven te trainen! Werknemers mogen er vrije dagen voor opnemen en scholen houden er rekening mee! Ziekenhuizen overleggen van tevoren met suikerzieken! Hele bioscopen zijn geterroriseerd door moslimjongeren met rammelende magen (alweer een paar jaar terug, maar toch!). Nederlandse kalenders, ja ook die onschuldig lijkende scheurkalender die daar bij u op de wc hangt, vermelden het soms al en de publieke televisie besteedt er aandacht aan.
En als je denkt dat je alles gehad hebt: de Albert Heijn, Douglas, C&A en Hema speelden op de ramadan in.
De Hema! Van die lekkere rookworsten! Zo ver is het al gekomen!
Het zwartboek geeft ook meteen de oplossing voor deze enorme misstand: marginaliseren.
Je kunt niet anders dan het daarmee eens zijn. Marginaliseren die hele handel, met die zotte Limburger voorop. Dat was bij de vorige verkiezingen al een fantastisch idee geweest.
<|endoftext|>
In Australië zijn binnenkort geen pakjes sigaretten meer te koop met logo’s erop, maar alleen nog met weerzinwekkende foto’s van verrotte gebitten, aangetaste oogbollen en kankergezwellen. Het was te verwachten. Wat begon met waarschuwingsteksten tegen het gevaar van roken is tot smakeloze hoogte opgevoerd. Van onvrijwillige meerokers, zoals ik, worden nu ook meekijkers gemaakt.
Elke dag vallen er doden in Syrië en ik kan u verzekeren, dat ziet er niet prettig uit. Er zijn dagelijks foto’s met bebloede lijken, als je bij een krant werkt kun je ze bekijken in de digitale bakken van de fotopersbureaus. U krijgt ze als krantenlezer niet te zien, want we hebben een zeer terughoudend beleid met het tonen van lijken of zwaargewonden.
Was de krant een Australisch sigarettendoosje, dan was het anders geweest. En ergens denk je wel eens: misschien zouden we ons als zo’n sigarettenpakje moeten gedragen en het keihard doen. Zo’n schokkende foto, pats! Midden op de voorpagina, als een klap in het gezicht. Kijk: dit is er aan de hand, schreeuw je daar als het ware mee uit. Daar gaan gewone mensen dood, die zich een paar minuten eerder bij wijze van spreken nog afvroegen of ze aan een nieuwe wasmachine toe waren. Kijk: daar wordt een dode baby uit het gruis gehaald. Vanmorgen tastten de mollige vingertjes nog naar de borst, nu ligt ze als een bruin vod bij de andere doden. Afschuwelijk, afschuwelijk, afschuwelijk.
Maar waarom zou je dat als krant doen? De lezer heeft die oorlog ver weg niet veroorzaakt en kan hem ook niet beëindigen. Die vindt het vermoedelijk ook zonder die foto net zo verschrikkelijk.
Daarnaast: zou je het vaak doen dan ebt het effect weg. De bijna misselijkmakende schrik waarmee je op de beroemde foto van Olivier Laban-Mattei (kreeg in 2011 een World Press Photoprijs) iemand op Haïti een kinderlijk ziet weggooien, is verdwenen na een aantal keren herbekijken. Al snel zijn er zwaardere middelen nodig.
Dat is het Australische sigarettendoosje overkomen. De foto’s gaan rokers amper afremmen, voorspel ik vast. Die zien de plaatjes zo vaak dat het schokeffect zo weer weg is, net zoals krantenlezers na verloop van tijd niet meer schrikken. En de oorlog zal er niet door verdwijnen.
<|endoftext|>
Alweer een dinsdag waarop Epke Zonderland alle media-aandacht naar zich toe trok. Ditmaal niet met een onnavolgbaar staaltje olympisch Cirque du Soleil, maar met de tranen die hij liet vloeien in de Ridderzaal in Den Haag.
Eerst had minister Edith Schippers hem tot Nederlandse held uitgeroepen (de held bestaat niet, maar wordt verlangd, schreef Menno ter Braak ooit) en vervolgens was hij geridderd.
Hij was de mensen dankbaar die hem hadden gesteund, vertelde de turner. Daarna verloor hij de controle over zijn emoties en kwam hij tot zichzelf in de armen van interviewer Humberto Tan. In allerlei Nederlandse huiskamers huilden geharde mannen met hem mee, of verlangden vrouwen ernaar om Epke te knuffelen, zoveel maakte Twitter op dat moment wel duidelijk. Zelf vond ik het ook ontroerend, maar ik krijg het al te kwaad van ‘E.T’, dus dat telt niet echt.
,,Hebben jullie de tranen van Epke gezien, de nieuwe ridder van de droevige figuur?’’, vroeg ik gisteravond op het terras.
,,Ho!’’, zei mijn buurvrouw en stak gebiedend haar hand op. ,,Geen flauwe opmerkingen over Epke!’’
,,Dat was ik helemaal niet van plan’’, zei ik, maar dat hoorde ze niet.
,,Ik heb Epke als leerling in de klas gehad en het is een schat van een jongen’’, ging ze door. ,,Hij traint 36 uur per week, maakte zijn vwo netjes af en deed daarna een studie medicijnen. Jij bent slim, zei ik wel eens tegen hem, al ben je natuurlijk niet zo slim als ik. Ik weet nog dat hij was gevallen en alles tegenzat, hij zag het allemaal niet meer zitten. Toen zei ik: ‘Ophouden met janken, hup, terug naar de rekstok’. Later heeft hij dat aangehaald in ‘De Wereld Draait Door’, maar toen vertelde hij er niet bij wie dat tegen hem had gezegd.’’
,,Hij heeft er in elk geval slecht naar geluisterd’’, zei een buurman op het terras. ,,Want vanmiddag jankte Epke Zonderzakdoek wel.’’
,,The crying Dutchman’’, voegde een ander toe.
,,Dat was geen janken. Dat was huilen’’, wees Epkes voormalige juf hen terecht. ,,Janken is zielig doen als je een keer van je stok valt en vol zit met zelfmedelijden. Daar heb je niks aan. Huilen is een ontlading. Dit was huilen.’’
<|endoftext|>
Alweer een dinsdag waarop Epke Zonderland alle media-aandacht naar zich toe trok. Ditmaal niet met een onnavolgbaar staaltje olympisch Cirque du Soleil, maar met de tranen die hij liet vloeien in de Ridderzaal in Den Haag.
Eerst had minister Edith Schippers hem tot Nederlandse held uitgeroepen (de held bestaat niet, maar wordt verlangd, schreef Menno ter Braak ooit) en vervolgens was hij geridderd.
Hij was de mensen dankbaar die hem hadden gesteund, vertelde de turner. Daarna verloor hij de controle over zijn emoties en kwam hij tot zichzelf in de armen van interviewer Humberto Tan. In allerlei Nederlandse huiskamers huilden geharde mannen met hem mee, of verlangden vrouwen ernaar om Epke te knuffelen, zoveel maakte Twitter op dat moment wel duidelijk. Zelf vond ik het ook ontroerend, maar ik krijg het al te kwaad van ‘E.T’, dus dat telt niet echt.
,,Hebben jullie de tranen van Epke gezien, de nieuwe ridder van de droevige figuur?’’, vroeg ik gisteravond op het terras.
,,Ho!’’, zei mijn buurvrouw en stak gebiedend haar hand op. ,,Geen flauwe opmerkingen over Epke!’’
,,Dat was ik helemaal niet van plan’’, zei ik, maar dat hoorde ze niet.
,,Ik heb Epke als leerling in de klas gehad en het is een schat van een jongen’’, ging ze door. ,,Hij traint 36 uur per week, maakte zijn vwo netjes af en deed daarna een studie medicijnen. Jij bent slim, zei ik wel eens tegen hem, al ben je natuurlijk niet zo slim als ik. Ik weet nog dat hij was gevallen en alles tegenzat, hij zag het allemaal niet meer zitten. Toen zei ik: ‘Ophouden met janken, hup, terug naar de rekstok’. Later heeft hij dat aangehaald in ‘De Wereld Draait Door’, maar toen vertelde hij er niet bij wie dat tegen hem had gezegd.’’
,,Hij heeft er in elk geval slecht naar geluisterd’’, zei een buurman op het terras. ,,Want vanmiddag jankte Epke Zonderzakdoek wel.’’
,,The crying Dutchman’’, voegde een ander toe.
,,Dat was geen janken. Dat was huilen’’, wees Epkes voormalige juf hen terecht. ,,Janken is zielig doen als je een keer van je stok valt en vol zit met zelfmedelijden. Daar heb je niks aan. Huilen is een ontlading. Dit was huilen.’’
<|endoftext|>
Vraag mensen met tatoeages (ze waren zaterdag talrijk in Leeuwarden op metalfestival Into the Grave) of ze bang zijn dat ze er spijt van krijgen en je hebt ze in de hoogste boom. Dat vraag je niet, want dat gaat van iets negatiefs uit, vinden ze. Zoiets vraag je toch ook niet aan mensen die gaan trouwen?
Terwijl dat helemaal zo gek niet zou zijn, er gaan meer huwelijken fout dan goed. Wat dat aangaat zouden ambtenaren veel meer stellen moeten weigeren te trouwen.
Twintig jaar geleden sprak ik Bernard uit Feanwâldsterwâl en zijn vrouw Hilda. Nu heeft bijna iedereen onder de dertig een tatoeage, maar toen waren ze nog bijzonder. Bernard was een groot liefhebber van griezelfilms met Freddy Krueger, een nachtmerriefiguur met messen aan zijn vingers. Daarom had hij Freddy Krueger op zijn linkerschouder laten tatoeëren. Hilda schrok geregeld als ze naast hem in bed lag.
Zijn moeder vond het maar niks, vertelde hij, maar zijn vriendin was er nonchalant over. Weliswaar hield ze niet zo van die films, maar hij wilde dat nu eenmaal graag. Daar stelde ik ook de foute vraag: wat als je er op je vijftigste spijt van krijgt? ,,Dan haw ik pech hân’’´, zei Bernard nuchter. ,,Ik libje no en ik fyn dit no moai.’’
Hoewel Bernard nog geen vijftig is, was ik door al die gekalligrafeerde mensen van dit weekeinde toch nieuwsgierig. Hoe zou het met zijn Freddy Krueger-afbeelding zijn?
Hilda was op Facebook snel gevonden. Freddy is wat fletser geworden, meldt ze, maar hij zit er nog prominent.
,,Hij heeft nooit spijt gehad van zijn tatoeage, zelfs niet na dik twintig jaar. Wij weten dat veel mensen wel spijt krijgen, maar deze tatoeage hoort bij Bernard. Daarom zit hij er nog steeds. Maar daarna heeft hij geen andere tatoeages laten zetten. Hij heeft altijd gezegd dat Krueger de laatste zou zijn. En hij is ook een dagje ouder.’’
Het bewijs is geleverd: niet iedereen krijgt spijt van tatoeages. Voor huwelijken schijnt dat ook te gelden.
<|endoftext|>
Veel lang haar staat er op de foto van fans van Herman Brood, vorig weekeinde in deze krant. Tjeerd van der Zwan, de nu kortgeknipte burgemeester van Heerenveen, heeft daar nog ,,haar tot op mijn middel’’, zoals hij schreef. Een grapjas mailde: ,,Hadden ze geen kappers in 1978?’’
Maar ho. Dat zijn geen grappen. Nan Bulthuis, kapper sinds zijn veertiende, hij heeft Elvis en Frankie Avalon nog geföhnd, reageerde dadelijk. Want lang haar was veel meer werk dan je denkt. Om het te bewijzen haalde hij zijn plakboeken van zolder, vol foto’s van mannen die hij destijds heeft geknipt. Harige maar goed verzorgde koppen zijn het, met snorren en bakkebaarden. ,,Als je destijds geen bakkebaard had, had je een probleem.’’
,,Het begon met de Beatles’’, doceert hij van boven zijn knipsels. ,,In 1964. Maar het echte lange haar kwam twee jaar later, met de Stones. Dat was: ‘Laat maar groeien’.’’
Zelf had hij dat ook, hij was toen in militaire dienst. Het lange haar ging in een haarnetje onder de baret en de nek was netjes uitgeschoren, om door de ‘haarcontrole’ te komen.
Dat onverzorgde, daar hadden mannen snel genoeg van. En dan moesten ze naar de dameskapper, want herenkappers wisten zich met dat lange haar geen raad. Sommigen weigerden het te knippen, wat tot sit-inacties leidde met protestborden: ‘Beter langharig dan kortzichtig’.
Maar Bulthuis niet. Met zijn collega Douwe bedacht hij een manier om lang haar met schaar en kam trapsgewijs in laagjes te knippen, zodat het er ook bij harde wind netjes uitzag. ,,Ze stonden hier in rijen voor de deur, toen’’, herinnert hij zich. ,,Een schitterende tijd. Soms belden de ouders van tevoren op: ’Haal er maar een flink stuk af’. Dan kwam zo’n Leeuwarder jongen binnen en vroeg meteen: ‘Het mien moeke oek beld?’.’’
In de tijd van het Broodconcert was het lange haar al op zijn retour, toen kreeg je punk en ,,en kleur, kleur, kleur’’. En tegenwoordig laat iedereen zijn haar knippen als voetballers, kort opzij, lang van boven.
,,Bakkebaarden zijn wel een beetje terug’’, zegt Bulthuis melancholiek. ,,En lang haar komt misschien ook wel weer in. Maar het wordt niet meer zoals toen, toen iedereen het had.’’
<|endoftext|>
‘Ik had het gisteren niet eens gezien, ik was overdag niet thuis. Maar ik heb het later gezien en ik had de tranen in de ogen, dat mag je best wel weten’’, vertelde Simon Visser me vanmorgen. Simon Visser, 76, is een oudcollega die vroeger op de sportredactie van deze krant werkte.
Een andere oud-collega van de sportredactie had me gisteren al gebeld. ,,Je schrijft toch wel een column over de Acrobatische Arts, de Legend of London, de Hogepriester van het Hoogrek, de Leeuw van Lemmer?’’, zei hij dwingend. ,,Je moet weten dat de Leeuwarder Courant dit al voorspeld heeft. Simon Visser schreef ergens begin jaren negentig dat de Spelen van 2012 de Spelen van Epke Zonderland zouden worden. Dat was toen nog een klein jongetje, dus wij zeiden: Simon, dat kun je niet maken, als journalist kun je zoiets niet zo stellig opschrijven. Maar zover ik weet heeft het er wel in gestaan. Er stond ook bij dat hij op zijn vierde al een salto kon maken, zoek het maar op.’’
Dat opzoeken was sneller gezegd dan gedaan. Ik heb nu alles gelezen wat we tussen 1988 en 1995 over turnen hebben geschreven en een paar dingen over een voetballer die Zonderland heet. Epke stond al jong in de krant, met zijn broers, en hem werd, onder meer door zijn toenmalige trainer Gerard Speerstra, een grote toekomst voorzegd. Maar niks ‘Spelen van 2012 zijn voor Epke’.
,,Ja, dat heb ik toen wel geschreven’’, zei Simon vanmorgen. ,,Ik ben ervoor naar Lemmer gereden, dat weet ik nog, om met die broertjes te praten. Ik weet het nog best, zijn moeder was erbij, weet ik nog wel, en er stonden turntoestellen in de tuin. Hij was een heel klein jonkje van een jaar of acht en ik schreef dat het een hele grote zou worden. Of het over 2012 ging, weet ik niet meer, maar ik had het wel over Olympische Spelen. Och, wat ben ik destijds door mijn collega’s uitgelachen. ‘Epke, Epke’, zeiden ze dan tegen mij. Het was niet gemeen hoor, we konden heel goed met elkaar. Maar het is toch leuk dat ik het toen bij het rechte eind had. Misschien kan ik nu wel een soort Jomanda worden.’’
<|endoftext|>
Er verschijnen veel waarschuwende artikelen over de opkomende economieën, die het westen binnenkort voorbijstreven. Daarin worden altijd Brazilië, India en China genoemd.
Vergeet ze alle drie. Ik zeg: Tibet.
En dan niet het land, maar de streek er pal naast in China. Uitgestrekt grasland tussen Himalayatoppen en er wonen voornamelijk Tibetanen. Zoals in het grensstadje Litang, dat een van de hoogst gelegen steden van de wereld schijnt te zijn. Het is er fris en je bent er voortdurend een beetje buiten adem.
We reden er om een uur of vijf ’s middags naar het hotel dat Pieter, die vloeiend Chinees spreekt, geregeld had. Het hotel zag eruit als een motel: een laag gebouw met achter alle buitendeuren een kamer. Het had twee verdiepingen, maar op de bovenste werd druk getimmerd en gezaagd.
Pieter kwam na een gesprekje met de eigenares terug. ,,Ze heeft een probleem’’, zei hij. ,,In de hotelkamers op de begane grond zitten gasten en die willen er niet uit. Die hadden wij eigenlijk geboekt.’’
Dat was een tegenvaller na een dag hotsebotsen over slechte bergwegen.
,,Maar we moeten even boven kijken’’, ging Pieter door. ,,Daar zijn ze aan het bouwen, maar over 2,5 uur zijn ze klaar, zei ze.’’
Dat deden we. Het was verbazingwekkend. Boven was een hotelkamercasco vol bouwvakkers. Overal gereedschapskisten, emmers, snoeren. In de gang was iemand een planken vloer aan het leggen, op de kamers werd geschilderd. De matrassen stonden, in plastic, tegen de muren.
,,Dit in 2,5 uur klaar?’’, zei Jan. ,,Nooit van zijn leven.’’ Nu komt Jan uit Leeuwarden, waar de inwoners niet bekend staan om hun zonnige kijk op bouwprocessen, maar dit leek een realistische inschatting.
,,Laten we maar ergens gaan eten’’, stelde Pieter voor.
Na het eten en een verkennende wandeling door Litang bij nacht kwamen we terug. De kamers waren klaar. In die van mij zette de installateur juist de flatscreentelevisie aan, die hij aan de muur had gehangen. De douche deed het. De bedden waren opgemaakt. Het raam zat erin. Lampjes brandden op de nachtkastjes.
De mevrouw van het hotel was geërgerd, vertelde Pieter later, omdat we aan haar hadden getwijfeld.
Daarom zeg ik: Tibet, hou het in de gaten. Over een paar uur kan het al zo ver zijn.
<|endoftext|>
Waar mannen onder elkaar het over hebben, dat is wel duidelijk. Maar de gesprekken van vrouwen onder elkaar, die zijn voor de meesten van ons een raadsel.
Gelukkig had iemand deze week in de trein het blad ‘Vriendin’ laten liggen. Dat zou tenminste een tipje van de sluier moeten oplichten, de naam van het blad alleen al klinkt vertrouwelijk en de hoofdredactrice vertelde op de eerste pagina al stralend dat ze binnenkort vijftien jaar bestaan. Dus een trouwe en graag geziene vriendin is het ook nog.
Er stonden recepten in, combinatietips voor kleding en aanbevelingen om in Frankrijk ,,heerlijk te gaan uitwaaien’’. Maar verder stonden er verhalen in van ellende, pijn en verdriet.
Een vrouw vertelde pagina’s lang dat haar baby tijdens de operatie in het ziekenhuis verkeerd was verwarmd. Hij kwam onder de brandblaren van de operatietafel, huilde elke nacht en is voor zijn leven getekend. ,,Je baby zo veel pijn zien lijden is vreselijk’’, verduidelijkte ze, voor wie zich dat nog niet kon voorstellen.
Dan had je Linda. Linda’s droomreis werd een nachtmerrie toen een reisgenoot in Australië om het leven was gekomen en zij daar ineens een peperdure advocaat moest betalen. Haar familie in Nederland zat er maar mee.
Vervolgens: Nance. Nance is een bekende Nederlander die haar gezicht in een vaste glimlachstand heeft laten zandstralen, maar toch ontslagen is bij de televisie. Wat een misère, maar Nance gaat niet bij de pakken neerzitten en is klaar voor de nieuwe uitdaging.
Daar waren we bijna Sita vergeten, die met een leuke man trouwde, maar ze had de ring nog niet om haar vinger of hij mepte er al op los. En zij maar denken, dat gaat wel over, het wordt wel beter. Maar dat werd het niet. ,,Mijn scheiding is het beste dat me is overkomen!’’, juichte ze al op de voorpagina.
Tot zover deze ‘Vriendin’. Ik had het koud gekregen in de trein van zoveel leedvermaak. ,,Heb je dat gehoord van Sita en Linda en Nance? Erg he?’’, zegt ze en smult er intussen van. Haar lezeressen vermoedelijk ook, anders hadden ze dit achterbakse gedrocht vijftien jaar geleden de straat al op geschopt.
Ik keek huiverend naar twee meiden verderop. Die vertelden net dat die-en-die haar verkering met die slome uit was en dat hen dat niks verbaasde. Mij verbaasde dat weer niet: ik had juist een heel nieuw inzicht in vriendinnengesprekken gekregen.
<|endoftext|>
Vandaag is het precies 150 jaar geleden dat in Leeuwarden schrijver Leo Felix Hageman werd geboren. In het huis in de Sint Jacobsstraat dat nu onderdeel van het stadhuis is.
Nooit van gehoord, zegt u? Dat kan kloppen. Hageman schreef van alles en vooral pulpverhalen over meesterdief Lord Lister, bijgenaamd ‘de Groote Onbekende’. Die boekjes verschenen in Nederland tot in de jaren zestig, maar nu leest niemand ze meer. In april van dit jaar hief zelfs de Nederlandse Lord Lister Klub zich op.
Lord Lister was een Duits bedenksel van begin vorige eeuw. Een Victoriaanse Engelsman, die alle talen accentloos sprak, kon hypnotiseren en natuurkunde, chemie en allerlei vechtsporten beheerste. Hij beroofde enkel rijken en verdeelde de buit onder de andere 99 procent, zoals ze nu heten. Om niet herkend te worden droeg hij een oogmasker.
Vrouwen spelen in zijn leven hooguit een decoratieve rol, Lister is vaker in het gezelschap van zijn listige secretaris Charles Brand en zijn gespierde chauffeur James Henderson.
De Duitse verhalen over hem eindigden in 1910. Lord Lister trouwde en dan zijn de avonturen voorbij.
Die waren inmiddels wel in alle Europese talen vertaald, ook in het Nederlands, en in de meeste landen werd de serie door andere schrijvers voortgezet. Maar bijna nergens zo lang als in Nederland.
Hageman onthulde in de Groene Amsterdammer in 1938 dat hij die boekjes schreef. Hij publiceerde al in veel bladen en hij had een vaste column in de Telegraaf (‘Langs de straatjes’). Hij schreef graag over wielrennen, sinds hij in 1902 een fietstocht door Europa had gemaakt, die hij had bekostigd met het houden van voordrachten onderweg.
Podiumangst kwam in zijn familie niet voor: zijn vader was muziekleraar en concertorganisator, zijn moeder zangeres, zijn jongere broer Richard trad op zijn zesde al als pianist op. De laatste werd later een gevierd Amerikaans dirigent en filmmuziekcomponist. Leo Felix stond ook geregeld op de bühne, naast groten als Ko van Dijk.
Uiteindelijk zou hij - zei hij zelf - 740 verhalen over Lord Lister schrijven, bijna tot aan zijn dood in 1966. ,,Ik schreef ze zoals ik bananen at en een schoon flanelletje aantrok.’’
Nou ja, schrijven, meestal dicteerde hij ze en soms mocht de secretaresse het verhaaltje zelf afmaken, terwijl hij een dutje deed. Het bleef natuurlijk pulp.
<|endoftext|>
Mensen die over hun hond vertellen, halen altijd aan hoe ze het dier voor de eerste keer zagen, in het asiel, bij de fokker, of ergens op straat. Het was liefde op het eerste gezicht, hij keek zo lief/smekend/ondeugend enzovoort.
Maar als mensen over hun hamster vertellen - verrassend veel mensen hadden vroeger hamsters - dan hebben ze het juist over de dood van het diertje. Dat vond ik uit nadat ik een foto op Facebook had gezet van de hamster die ik als kind had. Hij heette Alexander Papanicolopoulos. Zulke Griekse namen vond ik machtig, het Journaal had het altijd over kolonel Papadopoulos en in Kuifje trad de miljardair Rastapopoulos op.
Meteen kwamen de reacties op Facebook: allerlei mensen begonnen over hun hamster (of ander knaagdier) van vroeger. En nadrukkelijk over de dood van die hamster, omdat dat in het kinderleven een indrukwekkend moment is geweest. Hamsters gaan dood, alle andere wezens uiteindelijk ook en dat is niet iets om naar uit te kijken, dat leer je ervan als kind.
Zo had iemand een hamster die Hercules heette, met zulk lang haar dat die daarmee ’s nachts in de middenas van zijn loopwiel verstrikt was geraakt en zichzelf daar mee had vastgelopen. Een ander zette haar hamster, Marietje, ’s nachts op zolder omdat ze zoveel herrie maakte in haar kooi. Toen haar moeder op een dag vroeg of ze die hamster eigenlijk nog had, schrok ze, rende naar zolder en vond daar Marietjes uitgedroogde lijkje. Ze heeft, schreef ze erbij, nog steeds last van schuldgevoelens.
Een neef van mij had een muis en ook een plastic zwaard, zo’n rood zwiebelding, met een schede. Onderzoekend als hij was als kind, stopte hij de muis in de schede en drukte er het zwaard met kracht achteraan. Muis dood, de hele boel weggegooid, want je kreeg het overschot er niet goed uit en neef is later, om iets recht te zetten denk ik, bij de politie gaan werken.
Ook Alexander Papanicolopoulos moest eraan geloven. Na een kort en saai leven van eten, poepen en als een bezetene rondrennen is hij overleden aan een hartaanval in zijn loopmolentje. Zo ga ik later nooit worden, dacht ik toen.
<|endoftext|>
De eerste keer dat opa me meenam naar het spookhuis op de Leeuwarder kermis stond me dat niet aan. Ik schrik snel en hou daar eigenlijk niet van. Daarom vond ik het een naar ritje door het donker, waar plotseling schedels opdoemden, of erger nog, draadjes hingen die over je gezicht streelden. Als ik me goed herinner, nam ik wraak door in de rups – zo’n rondtollende trein met een linnen kap – alle noga en suikerspin over mijn opa heen te kotsen.
Toch is een kermis leuk om te zien, met al dat kabaal en dat volk en die bonte lichtjes. Bovendien was die van Leeuwarden in de negentiende eeuw al het cultureel hoogtepunt van het jaar.
Daarom liep ik er gisteravond heen, want de kermis is, na een paar jaar op wegwerpplekjes te zijn gestopt, weer terug in de binnenstad, pal naast de Oldehove. Op koopavond, met zulk aangenaam weer, zou het er vast levendig zijn.
Aanvankelijk dacht ik dat ik te laat was. Alle lichtjes brandden nog, maar de man van de draaimolen was de houten paarden aan het poetsen, in de oliebollenkraam maakten ze de bakken schoon en in de poffertjestent stapelden ze stoelen op elkaar.
,,Het is hier dood’’, zei een Leeuwarder die ik tegenkwam. ,,Ik was maandag op de kermis in Tilburg, daar waren driehonderdvijftigduizend bezoekers.’’
De vrouw van de schiettent zat tussen de pluche beesten sms’jes te lezen, terwijl een mannenstem op een bandje nu en dan geestdriftig riep: ,,Alweer een prijs! Wat een fantastisch spel!’’ De beheerder van de toiletwagen viel bijna in slaap. Een meisje wilde in de botsautootjes, maar zag ervan af toen ze doorkreeg dat er niemand zou zijn om tegenaan te botsen.
,,Het is de hele week al niet druk’’, zei de suikerspinner. ,,Alleen het weekend was er redelijk volk. Overdag is het ook te warm, dan zit iedereen aan het water.’’ De ober van het terras aan de overkant verwachtte dat het beter zou worden als de kermis volgend jaar eindelijk terugkomt op het Zaailand.
Er waren weinig attracties, dat speelt vast ook een rol. Geen reuzenrad, geen noga-en zuurstoktent, geeneens een spookhuis. Tenzij je zegt: de kermis is zelf een spookhuis. Want het was best een beetje schrikken.
<|endoftext|>
Panda’s zijn luie, ondankbare beesten. Ze zien er knuffelbaar uit met dat zwartwit, maar ze hebben een rotkarakter. Dacht u dat ze blij waren met het geld, dat de commissaris van de koningin van Friesland in een gulle bui aan ze gaf? Nee hoor! Zijn ze alweer vergeten.
Dat weet ik, want ik heb ze gezien in het pandacentrum van Chengdu. Dat is een dierentuin met enkel panda’s, een kleine honderd, die ze voor uitsterven behoeden.
Die dieren zijn namelijk nog te belabberd om zich behoorlijk voort te planten. De mannetjes hebben eigenlijk nooit zin, zelfs niet na het zien van pandaporno die speciaal voor hen gemaakt is, of na het eten van Viagra - dat is allemaal geprobeerd. En trouwens, zelfs al werkt dat, de vrouwtjes willen maar eens per jaar, een halve dag. Krijgen ze dan een kind, dan weten ze amper wat ze ermee aan moeten. Krijgen ze er twee, dan richten ze zich hooguit op eentje, want voor twee heeft mevrouw de panda geen tijd.
Wat doen ze dan met al die tijd die overblijft? Fotogeniek zitten, zich door de internationale gemeenschap laten onderhouden en op bamboe kauwen. De panda kan namelijk best vlees eten, maar doet dat niet. De hele dag knaagt hij op bamboestokjes, terwijl die helemaal niet voedzaam zijn. Daarom poept hij ze grotendeels weer onverteerd uit, wel veertig keer per dag. Geen seks alstublieft, we zijn panda’s, maar als u even met me naar de wc wilt…
Het onderhouden van deze luilak kost handenvol geld. Vandaar dat Loek Hermans, toen nog commissaris van de koningin in Friesland, veertien jaar geleden in een gulle bui 10.000 gulden overmaakte naar Chengdu, voor de panda’s. Dat was goed voor de handelscontacten, werd erbij gezegd.
Maar waren de panda’s er blij mee? Toen ik oog in oog met zo’n lijzig aan bamboe knabbelende panda stond en riep: ,,Prate jo Frysk?’’ - want dat mag best voor zo’n bedrag - reageerde hij niet eens. ,,Ben je speulsk?’’, probeerde ik ook nog, al is de kans daarop klein. Het dier liet na een tijdje de half afgeknaagde scheut op de grond vallen en liep sloom naar achter het struikgewas. Om te poepen.
Ze zien er leuk uit, maar zo vraag je er gewoon om, om uit te sterven.
<|endoftext|>
Voor alle zekerheid had ik drie bioscoopkaartjes gereserveerd. Je weet maar nooit wie er nog meer naar ‘Iron sky’ willen, de Finse B-film die met geld van fans overal ter wereld is gemaakt. Hij gaat erover, dat de nazi’s zich na de Tweede Wereldoorlog hebben teruggetrokken op de achterkant van de maan, waar ze een nieuwe verovering van de aarde voorbereiden. Hun ruimteschepen lijken op zeppelins, en continu klinkt er bewerkte muziek van Richard Wagner.
Zo’n film, dat snap je zo, draait bijna nergens. Ja, op Lowlands of op de Parade in Den Bosch, waar hippe bezoekers rare dingen verwachten. Maar niet in het Noorden. Behalve in de eigenzinnige bioscoop van Sneek.
Tuurlijk, daar is ook de nieuwe Batman, er moet ook geld binnenkomen. Maar ze zijn er tegelijk zo eigengereid dat ze ‘Les intouchables’ gerust zestien weken laten draaien, drie keer per dag, omdat ze snappen dat zo’n film profiteert van mensen die hem elkaar aanraden. Door de mond tot mond-reclame zit de zaal na vier maanden nog steeds voor een derde deel vol, vertelde een medewerker. Dus het werkt.
En hup, als enige in het Noorden zetten ze astronazi’s op het programma, in een soort zwartwit, met een verhaal dat bij voorbaat al idioot is. Reserveren leek me niet overbodig.
Er stond een rij voor de kassa. Veel mensen gingen naar Batman.
,,Ik heb drie kaartjes gereserveerd’’, zei ik tegen de kassier. ,,Maar ik moet er eigenlijk vier hebben.’’
,,Dat gaat wel lukken’’, zei hij. ,,Andere bezoekers zijn er vanavond niet.’’
,,Zijn wij de enigen?’’, vroeg ik verbaasd.
,,Eergisteren heb ik hem zelf gezien’’, zei de kassier. ,,Toen was ik alleen.’’
Even later kwamen er nog twee bezoekers, met wie we hadden afgesproken. De film was, natuurlijk, hoogst vermakelijke pulp, vol verwijzingen naar ‘Der Untergang’, ‘Dr. Strangelove’, Sarah Palin en een heleboel sciencefictionfilms. De aftiteling somde de fans op die hadden bijgedragen.
En we waren met zijn zessen, wat vast schraal afsteekt tegen het aantal bezoekers dat Batman trok. Maar dat dondert niks: leve de bioscoop die dit soort rariteiten aandurft.
<|endoftext|>
Op gymnastiekbankjes zitten de leerlingen van groep 8 van de Leeuwarder Montessorischool klaar voor de generale repetitie. Zometeen gaan ze hun dansjes doen voor de hele school, later nog eens voor de ouders. Dan is het zomervakantie, met daarna de andere school en de grotemensenwereld.
De meiden waren maanden geleden al aan het oefenen, de jongens hoorde je er nooit over. Maar die hebben met hulp van Jenny Nijkamp stoere bewegingen ingestudeerd op ‘Greased lightning’.
Ze waren de hele ochtend al rusteloos. Benoyo (12) zat bij Monopoly zo luid te praten dat je hem op de gang hoorde. Tony (11) riep bij een spelletje pesten steeds: ,,Laatste kaart!’’, terwijl hij zijn hand nog vol had. Net zo lang tot juf Engelien er wat van zei. ,,Als je een spelletje wilt doen moet je je aan de regels houden.’’
Juf was zelf ook rusteloos. Na jaren onderwijs gaat ze met pensioen, ze gaat de kinderen missen. Achter haar haalden werklui het schoolbord weg, want haar lokaal wordt een ‘hulpklas’.
,,Het was een lang schooljaar’’, zegt juf Engelien. ,,Het is vroeg begonnen en eindigt laat. Je merkt het aan de sfeer.’’
Op de gymnastiekbankjes zingen Fleur (12) en Miloe (11) ,,Delicia!, delicia!’’, uit de zomerhit ‘Ai se eu te pego’ van Michel Teló. Dat is het slotnummer van de voorstelling.
Patricio (12) houdt demonstratief zijn handen tegen zijn hoofd. ,,Auw! Mijn oren!’’, zegt hij.
,,Doe jij dan eens zingen!’’, zegt Fleur. ,,Jij kúnt helemaal niet zingen.’’ Patricio rapt: ,,Stamp op die beat, hang op die beat, zak door je knie’’, een stukje uit ‘Doe de 360’, waar ze ook op gaan dansen. De meiden giebelen. Fleur daagt hem uit dat face to face te komen zingen.
De zaal stroomt vol, alle circa 120 leerlingen van de school. ,,Heren, straks de handen uit de broekzak en huppakee!’’, zegt Jenny Nijkamp nog snel. En dan gaat het van start, eerst de jongens en meiden samen, dan apart.
Bij ‘Ai se eu pego’ stromen alle leerlingen de vloer op. Alles zwaait met de handen en de heupen, hopst, huppelt en maakt kabaal: dit is echt de laatste dag voor de zomervakantie. Een mooie afsluiting, ook van mijn tijdelijk hulponderwijzerschap.
<|endoftext|>
Mijn ouders zeiden: ,,Leer een degelijk beroep, daar heb je altijd wat aan.’’ Een andere wijsheid: ,,Zorg ervoor dat je niet afgekeurd wordt voor militaire dienst op S5 (dat kon door te doen of je gek was), want dan krijg je nooit meer een baan bij de overheid.’’ En een baan bij de overheid, daar zat je gebeiteld. Het kwam er dus op aan om de opleidingsjaren zo in te richten dat die een vaste betrekking opleverden. Vastigheid was een goede zaak, mensen kregen gouden horloges na zoveel jaar bij de baas en vertelden dan dat ze nog elke dag fluitend naar hun werk fietsten en nooit ziek waren geweest. Twee dagen na hun pensionering zaten ze vaak zomaar dood in de stoel, tussen de uitgepakte afscheidsgeschenken.
Inmiddels is dat veranderd. Een vaste betrekking, dat is iets om je rot voor te schamen. Een moderne werknemer springt als een gems van rotspunt naar rotspunt, voortdurend op zoek naar iets beters. Alleen de oude, verzwakte berggeiten blijven achter, om zich beschaamd in het ravijn te werpen.
De buren belden aan, nadat ik dit weekeinde terugkwam van vakantie. ,,Er zijn bloemen voor je bezorgd’’, zei de buurman. ,,Maar al een week of wat geleden, dus het mooie is er een beetje af.’’ Hij overhandigde een feestelijk ingepakt bos stro met hier en daar een paarse bloem. Het was om me te feliciteren, las ik op het kaartje, omdat ik al 25 jaar bij dit bedrijf zit. Voor de vorm zette ik het in een vaas, want als gebaar is het natuurlijk goed bedoeld.
Vanmorgen kwam de hoofdredacteur met een houten kistje. ,,Hier’’, zei hij. ,,Voor je jubileum. Wij hebben het zelf niet uitgezocht, het is van het bedrijf.’’
In het doosje zat een kunstvoorwerp van brons op een sokkeltje van marmer. ,,Heel apart’’, zou je tegen een ander zeggen als die je zoiets zou laten zien. Of: ,,Het is weer eens iets heel anders.’’ Of: ,,Het moet natuurlijk wel je smaak zijn.’’
Ik heb een degelijk en leuk beroep en voorlopig nog vastigheid, maar zo’n beeldje drukt je met je neus op het feit dat je een oude gems bent, voor wie enkel nog het ravijn wacht. Daarom ga ik het thuis niet neerzetten. Daar staat trouwens al een bos bloemen.
<|endoftext|>
Voorlezen, dat was het fijnste wat er op school kon gebeuren.
‘Scheepsmaat Woeltje’ van K. Norel, dat ons door meester Huppes werd voorgelezen, staat me nog steeds voor de geest als een van de spannendste verhalen aller tijden. Daarna heb ik het nooit meer ingezien. Zo’n herinnering moet je niet verprutsen.
Hebben de leerlingen van nu dat ook, wanneer ze hun broodje eten en luisteren naar ‘Minoes’ of ‘Hongerwinter’? Denkt Varna (11), die net haar brood heeft geruild tegen een wafel van Faisal, later nog wel eens aan het voorlezen over een juffrouw die zich als een kat gedraagt? En Faisal zelf, die onder de tafel stiekem keer op keer zijn voetbalplaatjes bekijkt, krijgt die hier wel iets van mee?
Céline (8) wel in elk geval. Ze houdt een keer een spreekbeurt over een boek, ‘Toch een vader’ van Michelle Magorian. Dat gaat heel precies: de hele klas luistert, terwijl zij titel, schrijfster, aantal bladzijden vertelt. ,,Ik vind het leuk omdat het over de Tweede Wereldoorlog gaat’’, vertelt ze, en vat het ingewikkelde verhaal samen van een jongen uit Londen die zijn vader niet kent en na veel verwikkelingen een nieuwe vader vindt. Er gebeurt veel en zo te horen is het nogal heftig: met een moeder die haar zoon in een kelder opsluit, een dood kind, een zelfmoord.
Iedereen luistert ingespannen. Dat moet ook wel, want Céline spreekt erg zacht. Na afloop gaan er vingers omhoog voor de vragen. ,,Waarom pleegt zijn moeder zelfmoord?’’
,,Ehm… dat stond er niet in.’’ ,,Als hij geen vader heeft, hoe kan hij dan geboren zijn?’’
,,Zijn vader is er nu niet meer’’, zegt Céline.
,,Nou, de vader kan dood zijn’’, vult juf Alie aan. ,,Het kan ook zijn dat hij gescheiden is, of gevlucht. Of misschien was hij opgepakt, of was hij weggelopen, of niet lief voor de kinderen.’’
Dat maakt indruk. Dan vertellen de klasgenoten als volleerde critici wat ze ervan vonden. ,,Ik kon goed meegaan in het verhaal’’, zegt Miloe (11). ,,Alleen praatte Faisal er steeds doorheen.’’
,,Tss!’’, sist Faisal met een wegwuifgebaar.
,,Was dit goed voorgelezen, en goed voorbereid?’’, vraagt juf aan de klas. Iedereen applaudisseert. Ook Faisal klapt in zijn handen.
<|endoftext|>
het plat te zeggen: in de wijk wonen veel van oorsprong buitenlandse gezinnen.
Mohsen (10) gaat bijvoorbeeld elke zomer met zijn familie naar Algerije. Maar Martha (11), zijn klasgenote, ging met de familie gewoon naar het Dolfinarium in Harderwijk. En nog weer anders: Esmeralda (11) zit een deel van het jaar op een ‘rijdende school’, waar ze via MSN les krijgt. Ze reist dan rond met haar ouders, die een zweefmolen hebben.
Mengt dat allemaal goed? Merk je daar wat van?
Je merkt het bijna niet, weet ik nu. Hooguit zie je het aan de ouders, als die hun kinderen brengen of ophalen. Maar zitten ze eenmaal in de klas, dan is die niet zo anders dan elke schoolklas: jongens praten met elkaar over voetbalhelden, meisjes over paarden, iedereen ploetert op Een Leeuwarder moeder vroeg mij: ,,Wat vind je van die school?’’ Het was haar opgevallen dat ik dezer dagen elke vrijdag een stukje schrijf over de Leeuwarder montessorischool in de Vrijheidswijk. Juist die school leek me interessant om regelmatig te kijken, omdat het een echte stadsschool is. Niet vanwege de onderwijsvorm, maar door de enorm uiteenlopende achtergronden van de leerlingen. Om
rekensommen en taalopdrachten.
,,Maar wat vind je van die school?’’, vroeg de moeder. ,,Want we denken erover om onze kinderen erop te doen. Maar het is wel heel erg… Vrijheidswijk. Dan vraag je je toch af, hoe gaat het daar? Hoe komt het met het niveau? Om ons heen horen we steeds LSV, LSV…’’ (De Leeuwarder Schoolvereniging is een andere Leeuwarder school, die de naam heeft een tikje elitair te zijn).
,,Dat moet je zelf maar bedenken’’, zei ik. ,,Ik vind het een fijne school, maar ik ken alle andere scholen niet.’’
Onlangs hoorde ik dat ze toch voor deze school heeft gekozen. Ze was er geweest en had met mensen gesproken. ,,Vooral omdat ik in montessorionderwijs geloof, zo’n school die een kind laat zijn wie hij is binnen de regels. Die Vrijheidswijk, dat valt allemaal mee en als je op zo’n school rondloopt, zie je dat het er best leuk is. Ik heb er vertrouwen in. De verschillen tussen die kinderen zijn niet zo groot, dat is helemaal geen bedreiging. Je ziet het alleen aan de ouders.’’
Zei ik toch.
<|endoftext|>
Het went snel, de zachte manier van doen op een Montessorischool. Leerlingen die ’s morgens binnenkomen en allemaal de juf een hand geven, groepen die dooreen zitten, overal kastjes zonder deuren en nooit een stemverheffing. Soms wordt er, zelfs bij gesprekken in de hele klas, zo gedempt gesproken dat het haast niet te volgen is. Eén keer in de weken dat ik er voor deze stukjes rondloop ging plotseling mijn mobieltje. Het scheurde door de stille atmosfeer, ik bloosde voor het eerst sinds lang.
Maar al die rust wil niet zeggen dat er nooit streng wordt lesgegeven.
Juf Alie roept de leerlingen van groep 8 bij zich. Aan de rand van het lokaal gaan ze bij elkaar zitten, terwijl de leerlingen van de andere groepen gewoon doorwerken. Groep 8 kijkt wat schuldig.
,,De oefening van vorige week is heel slecht gemaakt’’, zegt ze zacht en kijkt om zich heen met een wat onpeilbare blik. ,,Ik schrok ervan. Jullie weten echt niks meer, lijkt het wel.’’
Het gaat om een taaloefening, met zinnen waarin woorden in de juiste vervoeging moeten worden gezet. Zinnen als ‘De verzekering (vergoeden) de schade van de (verbranden) spullen’ en ‘Wij (begroeten) onze (België) vrienden’.
Juf legt het allemaal nog eens uit. Dat in de stam van het werkwoord ‘begroeten’ al een t zit en er geen klankverandering is in de verleden tijd en er dus een –t bijkomt: begroetten. Dat ‘Belgische’ met sch is en met een hoofdletter. Dat ‘verbrande’ in verbrande spullen een bijvoeglijk naamwoord is, ,,dus je schrijft het precies zoals je het zegt’’.
Rutger is op een andere plek in de klas ook al bezig met ontleden. Hij schrijft zinnen op en onderstreept de zinsdelen, secuur met een liniaal, en met verschillende kleuren voor de verschillende zinsdelen. Rood voor het gezegde, als ik goed heb opgelet, oranje voor bijwoordelijke bepalingen. Tot Fleur, zijn buurvrouw, ziet wat hij doet.
,,Dat moet niet met oranje’’, zegt ze.
Hij wijst op het instructieblad: ,,Hier staat oranje.’’
,,Het moet met geel’’, weet Fleur. ,,Want juf kan anders het verschil met rood niet goed zien.’’
En dan krijg je toestanden, dat zie je verderop wel.
<|endoftext|>
De tengere Varna (11) heeft de vingers van haar linkerhand gelakt, maar die van haar rechterhand niet. ,,Dat heb ik altijd zo’’, zegt ze. Erg bijzonder vindt ze dat zelf niet. Varna is een felle meid, dat zie je dadelijk. Elke keer als ik in haar klas ben van de Leeuwarder Montessorischool heeft ze van die korte aanvarinkjes, waarbij het niet altijd duidelijk is wat er aan de hand is, maar de manier waarop ze staat spreekt boekdelen, nog aangevuld met verontwaardigde opmerkingen als: ,,Waarom zou ik daarover liegen!’’. Het is ook zomaar weer weg. Daarnaast is ze bijzonder sportief, voetballen kan ze als de beste. Ze komt dan ook uit een sportief gezin. Haar broer speelt bij Heerenveen B1, heeft ze me al verteld.
Maar nu vraagt ze of ik wil helpen. Ze zit een gedicht te lezen van Jasper Frauenfelder dat ‘Alleen’ heet en daar moet ze een aantal vragen over beantwoorden. ,,Ik vind dit moeilijk’’, bekent ze. ,,In een gedicht kan je nooit echt iets lezen.’’
,,Het ís ook een moeilijke’’, zegt juf Alie in het langslopen.
Frauenfelder beschrijft iemand die genoeglijk in zijn eentje, ergens in de natuur, naar het water staart, ,,waar, wiebelig en zwaaiend, alles in verdwijnt’’. Dan volgt dit fragment: ,,Totdat ik daar mezelf zie Van zilver, als een vis.
En ik mezelf weer afvraag wie of wie nou eig’lijk is. Hoor ik nou in het water en kijk ik naar de kant?
Of zit ik op het droge en hoor ik bij het land?’’ De opdracht: Schrijf in je eigen woorden op wat er staat. Verna kijkt me aan met een blik van: hoe kan iemand dat nou vragen?
Ik probeer het haar zelf te laten bedenken, maar dat gaat moeizaam. Dan vertel ik wat over dromerig aan het water zitten, naar de vissen staren, en in een bijzondere gemoedstoestand komen, waar alles door elkaar loopt en je niet meer weet of jij nu de vis bent of nog een mens.
,,Ah’’, zegt Varna ineens. En ze schrijft op: ‘Ze zit te dromen.’ Ja, zo had de dichter het ook kunnen zeggen, maar dan was er toch minder aan geweest.
<|endoftext|>
In Groningen en Amsterdam draaide de film al eerder, maar veertig jaar geleden was ‘A Clockwork Orange’ voor het eerst in Leeuwarden te zien. Zelf zag ik hem pas op 22 april 1976 en ik was er diep van onder de indruk. De dagen erna fietste ik na school langs de bioscoop, om de foto’s in de vitrine nog eens te bekijken.
In de film wordt een Britse rotjongen genezen van zijn hang naar geweld met een behandeling die er niet om liegt en die om politieke redenen wordt teruggedraaid. De discussie was de film in 1972 vooruitgesneld. Al in februari had hoofdredacteur Jacob Noordmans de lezers van de Leeuwarder Courant gewaarschuwd voor wat hij de Nieuwe Agressie noemde. Die zag hij overal, in de Nederlandse volkswoede over de vrijlating van de Drie van Breda, in het Duitse terrorisme, in de NoordIerse burgeroorlog.
,,Als de tv en de nieuwe films, zoals die ook in ons land worden vertoond, een spiegel en voorafspiegeling zijn van wat er in de samenleving leeft, dan konden we wel eens gewelddadige tijden tegemoet gaan’’, schreef Noordmans. ,,Vooral nieuwe films uit Amerika, waar men het meeste lijdt onder geweld, tonen orgieën van geweld. In de VS, zo is berekend, heeft een kind van veertien jaar al 19.000 tv-doden gezien.’’
,,Bij het geweld in de nieuwe films is dat op de tv echter nog maar kinderspel. Er is een hele reeks met steeds bruter geweld: ‘Diamonds are Forever’, ‘The Devils’, ‘Macbeth’ , ‘Straw Dogs’, ‘Dirty Harry’, ‘A Clockwork Orange’ en ‘The French Connection’.’’
,,Het publiek schijnt dit soort films te willen. Ouders laten hun kinderen er rustig heen gaan. De taboes op het gebied van geweld zijn in de christelijke beschaving nu eenmaal minder sterk ontwikkeld dan die op seksueel terrein.’’
,,Toch zitten er totalitaire en fascistische ondertonen in dit geweld: minachting voor het leven en verheerlijking van brute kracht. De sterkste wint - wie wint heeft gelijk - de sterkste heeft dus gelijk: een heilloze gedachtegang.’’
Of Noordmans gelijk heeft gekregen weet ik niet, maar wat een fantastische rij klassiekers somt hij op! De sterksten hebben inderdaad gewonnen.
<|endoftext|>
Mijn opa was boekhouder en heeft een middag van zijn leven verprutst door staartdelingen met me te oefenen. Eigenlijk zijn staartdelingen een simpel kunstje dat je steeds herhaalt: ken je de tafels dan kun je het. Maar als kind zag ik dat anders. Van abstract denken had ik geen kaas gegeten en de sommen waren ondoordringbaar als een bos stekelstruiken.
Daar denk ik aan bij Dragomir (12) op de Leeuwarder Montessorischool. Hij moet grote getallen opschrijven: een miljoen en een half miljoen. Een miljoen, dat is een 1met zes nullen. Maar nu het halve miljoen.
Ik probeer het met een abstractie. Hoeveel nullen heeft honderd, vraag ik. ,,Twee’’, zegt Dragomir. En wat is de helft van honderd? ,,Vijftig’’, hij schrijft het voor me op. Zie je wel, dat is hetzelfde principe, zeg ik. Maar dit is niet de manier, dat inzicht is er nog niet.
Miloe (11) zit ook met sommen te worstelen. ’s Morgens, want dat is beste tijd voor rekenen. Saaie dingen als staartdelingen doen ze op school niet meer, hier is rekenen zelfs in een spelletjesvorm gegoten. Ze krijgt vragen in de trant van ,,Hoeveel is 5 x 60 meer dan 3 x 60?’’. Er staan drie antwoorden naast, en bij elk van die drie staat een letter die je kunt invullen. Na twaalf sommen heb je, als het goed is, een woord van twaalf letters.
Ik wil zeggen: hoeveel is 2 x 60, want dat is de kortste klap. Maar daar leert ze niets van, dus ik kijk hoe ze rekent. Met haar vingers. 1x60, 2 x 60, tot 5 x 60 = 300. Dat schrijft ze op. Dan nog een keer, tot 3 x 60 = 180. Beide getallen onder elkaar en dan aftrekken.
Ze kijkt me aan en zegt vragend: ,,120?”
,,Denk je?’’, zeg ik. Dat maakt haar onzeker, dus ik knik geruststellend.
Na tien van die sommen staat er INST..MENTEN. ,,Ik zie het woord al’’, zeg ik.
,,Instrumenten!’’, zegt Miloe. Ze vult snel in en slaat de bladzij om.
,,Je moet toch nog twee sommen?’’, zeg ik.
,,Nee dat hoeft niet meer’’, zegt ze en het klinkt opgelucht. Ik voel me net mijn opa.
<|endoftext|>
Klimaatbeheersing is een ander woord voor gebouwen waarvan de ramen niet open mogen. Dat geldt op de Leeuwarder Courant, dat geldt op het nieuwe provinciehuis en het geldt evenzeer voor de Leeuwarder Montessorischool. Het gebouw is nieuw en opvallend, maar als de zon erop staat is er bijvoorbeeld in het prachtige gymnastieklokaal bovenin niet te wezen.
Het eerste dat juf Engelien op deze zomerse dag dan ook doet is het raam openzetten. Want klimaatbeheersers hebben nog nooit iets uitgevonden dat zo prettig is als frisse lucht. Toch blijft het een lome dag. Liben (10) gaapt boven zijn voetbalboek, Lionel (11) wrijft zich in de ogen en kan zich maar niet op de avonturen van Harry Potter concentreren. Van bladzij tien bladert hij terug naar het begin, leest wat, kijkt dan hoeveel bladzijden hij nog moet (veel) en legt het in zijn la. ,,Ik haat het’’, zegt hij. ,,Ik ga een ander boek lezen.’’ Maar ook ‘Meester Jaap gaat nooit verloren’ weet zijn aandacht niet lang vast te houden.
Patricio (12) heeft een korte broek aan. ,,Dat is verstandig’’, zegt juf Engelien, ze raadt het de andere jongens ook aan. Benoyo (12) trekt een gezicht van ‘dat nooit’.
,,Ik heb ook geen korte broek aan hoor’’, zeg ik, uit solidariteit met Benoyo. ,,Groot gelijk’’, zegt hij.
,,Ja, maar dat is een meester’’, corrigeert juf Engelien onmiddellijk.
Het grote nieuws is vandaag dat het schoolplein is afgesloten. Of plein, eigenlijk is het een terras bovenop een ander deel van het gebouw. Het is met planken bekleed en al eerder viel het op dat die krimpen (of zoiets, ik ben geen bouwkundige): sommige wippen een beetje en er onstaan ruime gaten tussen. ,,Ik ben er wel eens over gestruikeld’’, zegt Lionel. Om ergere dingen te voorkomen zijn er timmerlui bezig.
In de pauze moeten de leerlingen nu naar een driehoek restgroen bij de school, omzoomd met fietspaden. Aan een kant rijden graafmachines, aan de andere kant is een sloot die voetballen aan lijkt te lokken. Ideaal is het niet, zou je als volwassene zeggen. Maar de rondrennende leerlingen maken er geen punt van en er is veel frisse lucht.
(Het schoolplein is overigens alweer gerepareerd en in gebruik.)
<|endoftext|>
In een hoek van het klaslokaal klapt Zidaan (10) in zijn handen. Zachtjes, om de klas niet te storen. Hij zit aan een tafeltje apart, omdat hij snel afgeleid is. Hij moet woorden in lettergrepen schrijven en in je handen klappen bij voorlezen is daar een handig middeltje bij. Sommige schooldingen blijven altijd.
In vorige stukjes over de Leeuwarder Montessorischool gebruikte ik andere namen voor de leerlingen, maar de naam Zidaan is daar te bijzonder voor.
,,Ik vind het een mooie naam’’, zeg ik. Hij begint over hoe een neef, die voetbalfan is, Zidane als naam voorstelde, net als de Franse voetballer, en hoe zijn moeder die naam eerst niet mooi vond en eigenlijk te Frans en hoe de neef toen voorstelde om de ‘e’ weg te laten en een ‘a’ toe te voegen.
Verder vertelt hij, over voetbal: dat hij geen foto van Zidane op zijn kamer heeft maar vroeger wel een van Lionel Messi want dat vond hij toen de beste voetballer van de wereld, maar nu niet meer want hij speelt niet meer zo goed en Zidaan is nu voor Duitsland want Bayern München speelt in Duitsland en dat land gaat ook het EK winnen en anders Frankrijk en anders Spanje en zijn favoriete voetballer is Mesut Özil omdat die Turks is en ook Koerd, net als Zidaan zelf.
,,Spreek je thuis Koerdisch?’’, vraag ik.
Ja, maar ook best wel eens Nederlands en hij zit op logopedie waar je leert praten en zinnen maken en ze ook een spel doen dan staat er het woord blauw maar de letters zijn paars dus dan moet je paars zeggen en thuis helpt zijn zus hem als hij een foutje maakt in het Nederlands en zo moeilijk vindt hij Nederlands de laatste tijd niet meer alleen weet je van sommige woorden niet wat ze betekenen.
Nu maar even aandacht voor het volgende woord: ‘onmiddellijk’. Zidaan klapt in zijn handen: ,,On-mid-del-lijk.’’
,,Weet je wat het betekent?’’, zeg ik.
,,Nou, bijvoorbeeld ‘jij gaat onmiddellijk naar de klas toe’’, antwoordt hij. En hij schrijft het woord op met twee beroemde fouten. ,,Dubbel d, dubbel l’’, zegt ik bijna automatisch, want dat is er vroeger goed ingepeperd. Echt, sommige schooldingen blijven altijd.
<|endoftext|>
Het wordt als een teken van zwaarmoedigheid gezien om een glas ’halfleeg’ te noemen, je leest dat bijna dagelijks. Wie dat doet is eigenlijk al onderweg naar het einde. Je moet zeggen: het is halfvol. Daarmee geef je aan dat er nog veel meer komt.
Laten we eens kijken naar Leeuwarden als cultuurstad. Niet als culturele hoofdstad van Europa in de toekomst, maar gewoon nu.
Er is geen stadsdichter meer, of een stadsperformer (of hoe je zoiets maar noemt) die een boot maakt van papier-mâché. Er kwamen al niet zoveel dichters of schrijvers meer naar de stad, want de stichting Litteraire Aktiviteiten Leeuwarden is een paar jaar geleden gestopt.
Dit jaar is er geen Noordelijk Film Festival in de Harmonie, want daar is geen geld voor. De Harmonie, trouwens, daar zijn dertig procent minder voorstellingen dan vijf jaar geleden. Die is kortom wat vaker dicht.
Creativiteitscentrum/muziekschool Parnas gaat sluiten, maar daar is al genoeg over gezegd en geschreven. Het grafisch atelier, dat ruimte van Parnas huurt, lijkt ook in zwaar weer te komen.
Oh ja, Noorderlicht, die fotografietentoonstelling die normaliter om en om in Groningen en in Leeuwarden is, die komt hier dit jaar niet. Hij wijkt uit naar Heerenveen, waar de hoofdtentoonstelling in Museum Belvédère komt. Nog los ervan dat die club onder druk staat, want de Raad voor Cultuur adviseert om er geen subsidie meer aan te geven.
Noorderlicht moet uitwijken, want in het Fries Museum staat alles op een laag pitje: dat bereidt een grote verhuizing voor. Wat verder nog? Het Princessehof. Ah, dat draait goed, met creatieve tijdelijke tentoonstellingen. Maar op het gebied van ondernemerschap moet men nog diverse slagen maken. Dat zeg ik niet, dat zegt de Raad voor Cultuur. Dan klinkt het meteen dreigend.
Dit glas is dus halfvol. Want in Leeuwarden gebeurt veel op popgebied, de bioscopen en het Filmhuis worden goed bezocht, er zijn veel mini-initiatieven en als er een gratis festival op straat is trekt dat veel bekijks.
Maar misschien moeten we het voor alle zekerheid toch maar halfleeg noemen. Halfleeg klinkt als iets dat in gevaar is. Halfvol lokt alleen maar overheden die weinig om cultuur geven uit om nog eens een forse teug te nemen.
<|endoftext|>
‘‘Ga maar een beetje rechtop zitten.’’ ,,Kin een klein beetje naar beneden.’’ ,,Heb je een kleine lach om de mond?’’ ,,Helemaal goed, dankjewel!’’ En dan roept foto-assistente Esmeralda: ,,Klaar!’’
Het kost Nick Schot - de man van Esmeralda - 50 seconden tot een minuut om een nette schoolfoto te nemen. Alle leerlingen van de Leeuwarder Montessorischool (zo’n 150) komen erop, dus reken maar uit.
In werkelijkheid duurt het maken van alle schoolfoto’s natuurlijk langer dan tweeënhalf uur. Er moet gewisseld worden, we hebben de klassenfoto’s niet meegerekend en de peuters waren nog een hele opgave. Want Nick Schot (41) - oud-Leeuwarder, binnenkort uitbater van een bed & breakfast in het Italiaanse Serralunga d’Alba en tevens oud-leerling en neef van juf Engelien - is geen schoolfotograaf maar modefotograaf. Zijn tante heeft hem overgehaald om dit te komen doen. Dus hier zit hij in het speellokaal, dat met twee lampen, reflectoren en een rol wit achtergrondpapier tot studio is omgebouwd.
,,Ik ben modellen van een jaar of achttien gewend’’, zegt hij. ,,Geen peuterklas, waar altijd wel iemand met een vinger in de neus zit, of een ander probeert te wurgen of waar ze met zijn allen bijna door het papier vallen. Fotomodellen zijn veel minder druk en die gooien ook geen ballen tegen je camera aan.’’
Maar interessant vindt deze groep 3, 4 en 5 het wel. Braaf nemen ze stuk voor stuk plaats op het krukje van de fotograaf en gewillig laten ze Esmeralda net even die haarlok goed doen, of het overhemd zo dat het Spiderman T-shirt eronder goed uitkomt.
Om het resultaat geven ze niet zo veel: alleen de juffen beoordelen op de computer van de fotograaf hoe het geworden is, de kinderen malen daar niet om. Zo heeft Neylan (6) die beelden op de computer amper bekeken.
,,Ga je die foto ook nog zo doen op een papiertje?’’, wil ze van mij weten – ze neemt aan dat ik bij de fotograaf hoor.
Ja, uiteindelijk krijg je hem ook op een papiertje.
Ze klapt in haar handen van plezier. ,,Ja, ik wist het!’’, roept ze uit. Dat doen fotomodellen vast ook niet.
<|endoftext|>
Het nieuwe Provinsjehûs heeft geen bordes of balkon. Er is dus geen mogelijkheid voor bestuurders, sporthelden of vorstinnen om voor iedereen zichtbaar te verschijnen en toegejuicht te worden. Terwijl dat makkelijk had gekund op zo’n pompeus gebouw, dat met een air van kijk-mij-nou in de Leeuwarder binnenstad staat.
Hoe dan ook: nu had niet iedereen de koningin goed gezien toen ze aankwam om het gebouw te openen. Veel mensen op de stoep moesten afgaan op wat anderen vertelden.
,,Ze draagt een grijs hoedje! Met iets van veren erop!”, meldde iemand, ,,De rest zie ik vanavond op tv wel.” Een ander: ,,Ze is maar klein hoor. Kleiner dan burgemeester Crone en die is al niet groot.” Een derde: ,,Die Crone had zijn kleren wel op de groei gekocht zeg. Daar kon nog wel een burgemeester bij in.”
Buiten was weinig meer te doen. Daarom liep ik naar de Blokhuispoort, even verderop, waar het andere hoge bezoek van gisteren was. Henk Schiffmacher, een van de beroemdste tatoeëerders van de wereld, dikke maatjes met de Red Hot Chili Peppers en schrijver John Irving. Er was slechts een handjevol mensen en als bewaking had hij enkel zijn vriendin meegebracht en een goeiige witte hond. Ook hij droeg een hoedje (bruinig), en een ensemble van Hawaiishirt en trainingsbroek. Hij was denk ik iets groter dan burgemeester Crone, maar ik heb ze niet naast elkaar gezien.
,,De vader van Beatrix had een tatoeage, wist je dat?”, vroeg hij. ,,Hij had hem op zijn linkerarm, een esculaap. Die heeft hij laten zetten na zijn auto-ongeluk in Diemen in 1937, uit dankbaarheid voor de artsen die hem het leven hebben gered. En niemand weet wie die tatoeage gemaakt heeft.”
Toen Schiffmacher weer vertrokken was, kwam de vorstin uit het Provinsjehûs. Het gelegenheidsreuzenkoor had de tussenliggende tijd gedood met alle denkbare shanty’s en zelfs ’Ut woanskip’. Ditmaal was ze beter te zien voor de mensen op de stoep (overigens veel minder dan je zou verwachten). Haar hoed was inderdaad grijs, haar jurk blauwgrijs en ze heeft, zo te zien, geen tatoeage.
<|endoftext|>
Bij het concert van de Nederlandse Bach Vereniging, zaterdagavond in de Grote Kerk in Leeuwarden, werd de altpartij gezongen door een man. Dat is even wennen - je hoort als het ware een vrouwenstem, maar daar staat een kerel met stropdas en die zingt: ,,Ach, fliehe nicht so bald von mir!’’ Het was de Britse countertenor James Laing, aldus het programmaboekje.
,,Zou zo’n man als hij gewoon spreekt ook een hogere stem hebben?’’, vroeg ik mijn gezelschap in de pauze.
,,Nee hoor’’, zei iemand die me had gehoord en de chauffeur van de solisten bleek te zijn. ,,Hij zat zo straks op de achterbank nog liedjes voor Chelsea te zingen, met een stem als iedere voetbalfan. Het is trouwens 0–0.’’
Chelsea speelde die avond tegen Bayern München. Maar voetbal leek zich op zo’n verheven avondje Bach in een andere wereld af te spelen.
,,Hij heeft zelfs een Chelseastropdas om, hebben jullie dat niet gezien?’’, vroeg de chauffeur.
James Laing zat verderop koffie te drinken en ik stormde, nieuwsgierig geworden, op hem af. Dit leek me een boeiende vermenging van het heilige en het profane.
,,Mag ik uw das even zien?’’ vroeg ik. Het was een gewone donkerblauwe met wat figuurtjes erop.
,,Ze vertelden me dat u een Chelsea-das droeg vanavond’’, zei ik teleurgesteld.
,,Die ligt in mijn kleedkamer’’, zei Laing, met inderdaad een heel gewone stem. ,,Maar onder dit witte overhemd heb ik wel een Chelseashirt aan.’’
Nu hij het zei: er schemerde iets blauwigs door.
,,Trekt u dat overhemd open net als Superman, als Chelsea scoort?’’, vroeg ik.
,,Absoluut’’, zei Laing. ,,Dat is helemaal in de geest van Bach.’’ ,,Is dat in de geest van Bach?’’ ,,Bach zou een groot Chelseafan zijn geweest, want hij hield van perfectie’’, zei Laing. Hij voorspelde dat het 1-1 zou worden en 2-1na verlenging. ,,Daar hoop ik wel op, dan kan ik de verlenging nog zien.’’
Toen het concert was afgelopen, kwart over tien, vloog Laing naar de dichtstbijzijnde laptop.
,,Het is nog steeds 0-0’’, meldde hij.
,,Heeft u de hele tijd die wedstrijd in uw hoofd gehad?’’, vroeg ik, want hij zong best pittige partijen.
,,Ik heb aan niks anders gedacht’’, zei hij.
<|endoftext|>
’Ik kan niet komen spelen. Ik mag naar een belangrijk feestje bij Naima’’, zegt Brynne. Op haar tafel in het klaslokaal van groep 3, 4 en 5 van de Leeuwarder Montessorischool vond ze de uitnodiging van een vriendin uit een andere groep. ,,Wanneer?’’, vraagt haar speelgenoot. ,,Weet ik niet’’, zegt Brynne en steekt de uitnodiging naar voren. ,,Het staat op dit briefje.’’ Het blijkt om zaterdag te gaan.
Later bekent ze: ,,Ik kan het wel zien, maar nog niet zo goed lezen.’’
Daarom gaan we flitsen. Bij flitsen hou je heel kort kaartjes omhoog met woordparen erop. ‘Zweer – Zwaar’; ‘Doek – Doel’; ‘Moe – Moer’. De ander moet ze in een flits lezen en zeggen wat erop staat. De tijd is beperkt, er loopt een genadeloze zandloper mee.
Dat maakt flitsen spannend. Als Brynne de woorden weet kijkt ze opgelucht. Als ze het niet of bijna weet begint ze snel ,,eh.. eh… eh..’’ te zeggen, alsof ze daarmee de tijd wil tegenhouden, en draait haar beentjes van concentratie haast dubbel om elkaar heen. Ze weet ze bijna alle twintig en krijgt een high-five, zo gaat het hier. Sterker nog, als het lezen heel goed gaat, mag ze van juf Bianca een bedeltje uitzoeken. Ze heeft er al één.
Een wonderlijk vermogen is lezen. Waar de een – zoals Jason, die tegenover Brynne in een ‘Bibberboek’ over vampiers verdiept is – er moeiteloos in opgaat, worstelt de ander. Zoals Zuheyra, die een verhaaltje van Midas Dekkers heeft gelezen over waarom slapen gezond is en daar een paar vragen over moet beantwoorden.
,,Moet jij je bril niet op?’’, vraag ik. Want vanmorgen bij het binnenkomen liet ze haar nieuwe bril zien, een mooie paarse, die haar vader had uitgezocht. Haar moeder had haar niet herkend met die bril op, vertelde ze, die vroeg of ze soms een vriendinnetje was van haar dochter Zuheyra.
Maar ze had het pronkstuk erna in de la gelegd en was hem vergeten. ,,Ik ben het ook helemaal niet gewend.’’
Ineens ziet ze het beter. Sterker nog, zelfs de vragen beantwoorden wil beter. Zo’n bril, of een zandloper, of een spannend boek: het lijken wel toverdingen.
<|endoftext|>
De berg heeft een berg gebaard: de club die Leeuwarden in 2018 culturele hoofdstad wil laten worden, heeft een plan gelanceerd voor een 50 meter hoog beeld van Doutzen Kroes. Zij weet het zelf nog niet, maar dat doet er niet toe, want de aandacht is getrokken en we kunnen te zijner tijd altijd nog iemand anders kiezen of het beeld wat kleiner maken. Of helemaal niet. Daar moeten we nu niet flauw over doen, want zelfs RTL Boulevard besteedde hier aandacht aan. Dan is de buit bijna binnen, dat kan een kind zien.
Fantastisch, zo’n beeld. Wie kan daar nu ooit op tegen zijn! Het idee kan alleen nog wat meer uitgewerkt. Zet het op wieltjes of hang het onder heliumballonnen, dan kan het op alle plekken in Friesland verschijnen waar het wat minder gaat. Als herinnering dat je het buiten deze provincie moet zoeken als je net als Doutzen echt iets wilt bereiken.
Ook missen we de gedachte dat je er, net als bij het Vrijheidsbeeld, in moet kunnen. Niet alleen om het panoramarestaurant in haar hoofd te bezoeken, maar ook voor de belevenis in haar onderbuik, waar je uit kunt bungeejumpen door de schede naar beneden, onder het uitroepen van ’Bûter, brea en griene tsiis’. Zodat je als het ware een hergeboorte beleeft vanuit Moedertje Fryslân en je je erna voor altijd één voelt met taal en cultuur.
Heerlijk.
En als het te duur wordt, is er altijd nog een andere optie. Her en der in de voormalige Sovjetrepublieken liggen onverwoestbare Leninbeelden. Daar zijn er misschien ook wel van 50 meter bij. Je deukt ze wat bij, je hangt er een beha voor van Victoria’s Secret, formaat reuzenparachute, en de bedoeling is duidelijk.
Kost veel minder, helemaal als je het laat ophalen door de club die bezig is Leeuwarden culturele hoofdstad te laten worden, op spontaan door de Friese bevolking beschikbaar gestelde steekwagentjes. Als ze nu op pad gaan, is dat beeld hier in 2018 wel. En dan kunnen ze onderweg twitteren hoe het met ze is en of ze alweer iets leuks hebben bedacht. Dit is immers al adembenemend en we staan nog maar aan het begin.
<|endoftext|>
Ze schijnen al op te zijn, de 4000 exemplaren van het gratis glansblad over De Ossekop, een café in Leeuwarden dat honderd jaar bestaat en waar in een eeuw weinig is veranderd. Het zou geen mens verbazen als in een schemerig hoekje nog een vergeten stamgast van 1912 zat.
Drs. P heeft er ooit opgetreden en ik heb Drs. P eens geïnterviewd, dus hadden de samenstellers gevraagd of ik de dichter (ook al 92) eens naar zijn herinneringen aan dat optreden wilde vragen.
Zodoende staat er in dat blad een ollekebolleke van zijn hand. Een ollekebolleke is een komisch gedichtje van acht regels (voor de dichters onder ons: elke regel bestaat uit twee dactyli) en de zevende regel is één woord. ’Ossekop, Leeuwarden’ is de eerste regel, vervolgens zingt Drs. P de lof van de sfeer daar, die hij in de zevende regel ’stadsgenootschappelijk’ noemt. De samenstellers waren er zo verguld mee, dat ze het gedicht ook op een poster hebben gezet.
Nu de voetnoot. Drs. P stuurde met het gedicht een ansichtkaart mee, waarin hij bekent dat hij zich eigenlijk helemaal niks van het café herinnert. ,,Maar ik ga er voetstoots van uit dat De Ossekop het soort etablissement is waar ik destijds welkom placht te zijn. Zulke cafés zijn sympathiek en zeer waardevol en het doet me dan ook een echt genoegen dat ik iets mag bijdragen aan zijn eeuwfeest.’’
Ik vertelde dit vorige week aan een van de stamgasten. ,,Dat hij zich dat niet herinnert!’’, riep die uit. Hij vertelde dat Drs. P destijds maar niet op kwam dagen, omdat hij stevig aan de borrel zat in het Oranjehotel. Een paar bezoekers waren naar het hotel gereden, hadden Drs. P met zwarte koffie opgepept en hem meegetroond naar De Ossekop, waar hij naar ieders tevredenheid zijn liederen zong. ,,Zet maar een fles witte wijn voor me koud’’, zou hij tegen barman Willem hebben gezegd. ,,Want ik heb veel nadorst.’’
De verteller was daar zelf niet bij geweest, bekende hij. Maar hij herinnerde het zich precies en bezwoer dat het waar is. Zoals sterke verhalen over wat er vroeger in cafés is gebeurd trouwens altijd waar zijn.
<|endoftext|>
Tijdens de pauze kan groep 6, 7 en 8 niet naar buiten, dus ze mogen iets leuks gaan doen in de klas. Sommigen pakken tekenpapier, anderen het dam-of schaakbord, wat er zo goed uitziet dat juf Alie er een foto van maakt.
Aan één tafel ontstaat een mini-economie. Een stuk of zes leerlingen, allemaal meisjes op Rutger (9 jaar) na, kiepen mini’s op tafel: miniatuurpakjes en -flesjes van Albert Heijn. Sommigen hebben overzichtsbriefjes mee, zodat ze weten welke ze nog missen. Zeldzaam zijn de gele paprika en de fles Sugocasa pastasaus.
Dit zijn de dubbele mini’s. ,,Behalve deze kip, die hebben we niet dubbel maar mijn tante is vegetarisch dus die mocht ik mee”, legt Rutger uit. De mini’s staan bij zijn tante, vandaar.
Het gaat er beschaafd aan toe. Eileen (9) ruilt een pak DE koffie tegen Rutgers pak Venz hagelslag. Céline (8) zoekt niks meer, want ze heeft de hele verzameling al. Ze heeft altijd alles compleet, hoor ik van Rutger. Hij heeft door hoe weinig ik van mini’s weet en legt graag uit. ,,De verhoudingen kloppen niet, kijk maar. Fruit is veel groter dan een pak hagelslag. Echt mooi is het dus niet. En het winkeltje dat erbij hoort is van karton, dat is niks.”
Dat winkeltje vinden ze allemaal niet veel, maar niet getreurd. De actie is immers bijna afgelopen. ,,Volgens mij is zaterdag de laatste dag”, zegt Céline. En dan? vraag ik. ,,Dan komt er wel weer een nieuwe actie”, zegt mijn gids Rutger. Ga je daar weer aan meedoen? ,,Dat hangt ervan af wat voor actie.”
,,Op Howrse komt ook een nieuwe actie”, meldt iemand van het tafeltje naast ons.
,,Ik doe niet meer Howrse, want mijn paard is dood en ik ben mijn wachtwoord vergeten”, zegt Rutger.
Howrse? Wat is dat nu weer? ,,Daar ben je fokmanager”, vertelt Rutger. ,,Je begint met één paard en dan worden het steeds meer. Maar die van mij is al dood.”
,,Je moet ze beter verzorgen!”, zegt Eileen.
,,Dat kan niet”, zegt Rutger. ,,Want ik mag maar een keer per dag achter de computer.”
<|endoftext|>
Wat voor mensen gaan er nu naar de herpremière van de Nederlandse film ’Spetters’, 32 jaar nadat die in de bioscopen draaide? (En daar trouwens succesvol was: ,,Grove taal, realistische beelden, dat gaat er wel in’’, schreef deze krant destijds.)
Wij natuurlijk, want het is een van de beste Nederlandse films, bot, vlot, goedgemaakt en vol gebeurtenissen. Die is wel een ritje naar Amsterdam waard, zeker nu de film digitaal is hersteld. Hij ziet er veel helderder uit dan op de belabberde dvdversies die er in omloop zijn. Volgens sommige berichten is een verwijderde scène er weer aan toegevoegd, maar mij is ontgaan welke. Sommigen meenden dat het de close-ups van harde en halfharde piemels waren, maar die zaten er volgens mij in 1980 al in.
In de zaal zaten natuurlijk veel mensen die bij de film betrokken waren geweest. Maker Paul Verhoeven was er, producent Joop van den Ende, schrijver Gerard Soeteman. Alle hoofdrolspelers behalve Hans van Tongeren, die niet lang na deze film zelfmoord zou plegen. Destijds baarde hij ook nog opzien met het theaterstuk ’De drempel’ van de Friezen Klaas Rusticus en Hessel van der Wal. Dat stuk was zo slecht, dat Van Tongeren halverwege een uitvoering in Amsterdam het podium was afgestapt.
En tenslotte waren er de echt opmerkelijke fans. Zoals een man met een pet, die naar eigen zeggen destijds haast de rol had gekregen die uiteindelijk naar Maarten Spanjer is gegaan.
,,Ken je me nog, Paul?’’, vroeg hij aan regisseur Paul Verhoeven. ,,Je weet niet meer wie ik ben, hè?’’ Dat wist Verhoeven inderdaad niet. Even later kreeg hij van deze man een foto van Pim Fortuyn, waar allerlei uitgeknipte citaten op waren geplakt. ,,Heel bijzonder’’, zei Verhoeven onverstoorbaar glimlachend.
Maar die man was nog niet zo bijzonder als de filmfan die een tatoeage op zijn arm bleek te hebben van ’Showgirls’, een latere film van Verhoeven. Hij meldde het met enige trots vanuit de zaal aan de regisseur, die ook nu onverstoorbaar bleef glimlachen. Even later zette Verhoeven zijn handtekening onder die tatoeage. ,,Die ga ik eronder laten tatoeëren´´,zei de filmfan verrukt. ,,En als ‘Spetters’ een logo zou hebben, was dat er ook op gekomen.’’
<|endoftext|>
Gedichten op doeken in de Prinsentuin, mooie woorden van zingende Nederlanders die per helikopter het land rondvliegen, kraampjes voor steun aan Tibet, kindertekeningen over vrijheid, studenten die vragen om een goede wens op te schrijven, veel muziek: Bevrijdingsdag.
Om bij al die vrijheidsjubel te kunnen komen, moet je door een hek. Dat is elk jaar zo. Bij sommige kon je er niet eens doorheen kijken, omdat er zwart plastic op hing met daarop de regels van dit festival. Ze noemden dat overigens ‘regeltjes’, wat vriendelijker klinkt, maar toch zag het er bars uit. Soms zag je boven die afrastering uit gekleurde ballonnen zwaaien. Er stonden mannen en vrouwen bij de doorgang met gele hesjes, die vroegen: ,,Mag ik even in uw tas kijken?”. Geen vraag waar je ‘nee’ op mocht zeggen.
Het zal vast en zeker nodig en nuttig zijn, maar toch staat het wat haaks op een festival als dit. Controles, dat is iets voor rare regimes in onvrije landen, denk je dan. Landen met bazen die ervan uitgaan dat iedereen in principe kwaad in de zin heeft.
Dit jaar besloot ik de proef op de som te nemen en liep ik met mijn boodschappentas (fles melk, tomaten, sinaasappels, twee flesjes bier, stroopwafels) het terrein op.
,,Wilt u uw tas even laten zien?’’, vroeg een jongeman. En hij zag het meteen. ,,Met dat bier mag u het terrein niet op, meneer.’’
,,Maar ik breng het alleen maar thuis’’, zei ik. ,,Ik woon verderop.’’
,,Dan heeft u een briefje van de gemeente gekregen, heeft u dat bij u?’’, vroeg hij.
Nee, dat had ik natuurlijk niet. ,,Als ik u nu beloof dat ik het bier onderweg niet opdrink’’, stelde ik voor. ,,En die fles melk ook niet.’’
Hij keek me indringend aan en ik keek zo onschuldig mogelijk terug. ,,Loopt u maar door, meneer’’, zei hij.
Dat is natuurlijk het verschil met werkelijk onvrije landen. Controle is overal, maar het gaat erom wat mensen met die controle doen.
<|endoftext|>
Blozend leunde Monique (12) in de holte van haar arm, die ze languit op tafel had gelegd. Ze vertelde me over haar grote passie: turnen. En Epke Zonderland. We zaten in de gang van de Leeuwarder Montessorischool, want ze was zo vol van haar verhaal dat het stoorde in de klas. Monique vertelt nu eenmaal graag en veel.
,,Ik heb verkering gehad”, bekende ze en giebelde. Het was met een achterneef van Epke Zonderland, de turner. Die achterneef had ze ontmoet op een turnkamp van vijf dagen. Zelf turnde ze ook, vijf keer per week trainen.
,,Ik was toen tien, denk ik. We vonden elkaar heel erg leuk’’, vertelde ze. ,,Hij had mij gevraagd. Ik zei ja.’’
Wat deden ze dan? ,,Gewoon, veel met elkaar praten. En stickers van hartjes plakken. Het was wel heel cool.’’
Maar dat was voorbij. Inmiddels had ze Epke een paar keer ontmoet en dat was minstens zo cool. Ze volgde hem altijd al op televisie, maar ze zag hem ook echt, trainend in Heerenveen, wanneer ze daar zelf was met de keur. Dat is het puikje van de jonge turners. Meestal praatte ze niet met hem (,,niet echt”) en haar vriendinnen evenmin. Ze keken alleen maar.
Een keer zette Epke zijn handtekening op haar clubvest. ,,Met een stift die er niet meer afgewassen kan.’’ Erna gingen ze met zijn allen op de foto. Nog eens blozen. ,,Ik heb wel eens een brief gestuurd naar hem. Maar ik denk dat hij me niet meer kent.’’
Drie weken later spreek ik weer met Monique, als ze er niet uitkomt waar ze een werkstuk over zal maken.
,,Over turnen natuurlijk”, zeg ik.
,,Nee, dat doe ik niet meer”, zegt ze. ,,Ik vind er niks meer aan.”
<|endoftext|>
Ergens halverwege de Nieuwestad in Leeuwarden kwam het besef: er is veel te veel rommel in de wereld. Schuifelend liepen mensen (130.000, las ik) langs de straten, sneller kon niet, waar op kleedjes enorm veel troep was uitgestald.
Stapels kleren, duizenden sierbloempotten, voorbespeelde videobanden met films die niemand meer wil zien, koffiekopjes, afgedankte teddyberen met maar een oog, bordspellen, ingelijste geborduurde fruitmanden, dubbele cassettedecks waarop je bandjes kunt kopieren, gefineerde wandkastjes met glazen deurtjes, armaturen met glazen hangertjes, boomboxen, teenslippers met het grauw van de vorige drager nog op de zool, roze kinderlaarsjes, mobiele telefoonhoesjes, toetsenborden, kleine kristallen vaasjes waar hooguit één bloem in past, houten giraffes, rolgordijnen, hometrainers, een nintendo ds (,,bijna niet gebruikt’’), sierwieldoppen, elpees, fotoboeken over de Tweede Wereldoorlog, dozen vol Donald Ducks, kandelaars. Erachter zaten gezinnen op klapstoelen, mensen die deze dingen ooit hadden gekocht in de verwachting dat ze daar blij van zouden worden, maar dat was inmiddels uitgewerkt.
Het was deprimerend om te zien en erbij te bedenken dat dit enkel Leeuwarden was en in wie weet hoeveel andere Nederlandse steden nog eens zoveel oude troep werd aangeboden. Wat een enorme berg overbodige dingen.
Ik wilde naar huis rennen en de oude kinderboeken van zolder in de fik steken, om de planeet tenminste van een beetje rotzooi te verlossen. Maar dat ging niet: je kon er niet langs, alleen voortschuifelen in de stroom.
Net toen ik de wanhoop nabij was, zag ik een legpuzzel van de Friesland Bank. Die bank bestaat straks niet meer, dus ik pakte de doos geïnteresseerd op.
,,Die is vijftig cent meneer’’, zei een jongetje. Ik had niet kleiner dan zestig en hoefde geen wisselgeld. Zijn buitensporige plezier daarover (toch twintig procent winst, dat doet die bank hem niet na) maakte alle rotzooi ineens draaglijker.
De puzzel kwam ook nog van pas. Gisteren stond hij als illustratie in deze krant, bij een verhaal over de Friesland Bank.
Daarna deed ik hem cadeau aan een collega, die meent dat hij nog veel geld waard gaat worden.
Te vrezen valt dat hij er over een jaar mee op de vrijmarkt zit.
<|endoftext|>
Een neger, een Jood, een indiaan, een homo, een Duitser en een blondine zitten in een bloemenveld. Zegt de neger: ,,…’’ De kans is groot dat veel lezers nu al zijn afgehaakt, want de Fries houdt niet van racistische en seksistische grappen. Dat heeft Centrum Tûmba uit laten zoeken, het stond in deze krant.
Ik geloof er niks van. Helaas vertelt de website van Centrum Tûmba niets over dit onderzoek: niets over hoeveel mensen deelnamen, wat hen gevraagd is, of om welke moppen het ging. Je zou bijna aan het onderzoek en de uitkomsten gaan twijfelen, helemaal als je altijd hebt gedacht dat humor onder meer werkt door over de rand van het politiek correcte te gaan.
Het begint al met de vraag hoe je zo’n onderzoek aanpakt. Het beste lijkt me om een groot callcenter te huren, iedereen een lijst moppen te geven en willekeurig een stuk of duizend Friezen te laten bellen, met de stopwatch erbij. Meteen losbranden (,,Goedemiddag. Spreek ik met de heer of mevrouw De Vries? Sam en Moos lopen door de Kalverstraat…’’) en dan kijken hoe lang het duurt voor de luisteraar ophangt. Dan heb je enigszins een beeld.
Maar zo is het vast niet gegaan. Vermoedelijk is een handjevol mensen netjes gevraagd: ,,Houdt u van racistische moppen of moppen met een seksistische inslag? Zegt u er iets van wanneer zo’n mop verteld wordt?’’
Zo heb je al gauw een uitslag dat minder dan een kwart van de Friezen om racistische grappen lacht, een op de drie de moppentapper erop aanspreekt en vrouwen sneller aanstoot nemen dan mannen. Het kan zelfs nog preciezer: 29 procent van de Friezen lacht om homomoppen. Dat zijn er exact 187.711, uitgaande van de meest recente provinciale bevolkingscijfers.
Ja hoor, vast en zeker. Drie mannen, een onderzoeker van Tûmba, een Fries en een Groninger zitten in een bar. ,,Ik hou niet van racistische moppen’’, zegt de Tûmbaman, ,,want ze horen niet.’’ ,,Ik hâld net fan rassistyske moppen’’, zegt de Fries, ,,want ik ferstean ze net.’’ ,,Ik hou niet van racistische moppen’’, zegt de Groninger, ,,want eigenlijk gaan ze altijd over Friezen.’’
<|endoftext|>
De hele week was groep 3, 4 en 5 rustig, maar woensdagochtend niet. De dag begint als alle andere op de Leeuwarder Montessorischool: leerlingen komen binnen, ze geven een hand en ze beginnen met een werkje. Rekenen, lezen, wat ze maar op hun lijstje hebben staan.
Het is rumoerig. Heeft juf Wil verteld dat Quinten nog steeds ziek is en iedereen maar een tekening voor hem moet maken, snelt een groepje gretig naar de kast om tekenpapier te pakken. De speelse Mateo laat een taalspel vallen, alle kaartjes liggen op de grond.
,,Die tekening hoeft niet nu, pas als het eerste werkje klaar is’’, zegt juf Wil. Ze praat zacht - zo gaat dat op deze school - en het klinkt zowel vriendelijk als streng. ,,Wie ik nu nog hoor, moet zijn werkje anders straks in de pauze doen.’’
,,Het beste zou zijn om ze nu even buiten te laten rennen’’, vertelt ze me. ,,Maar zulke dingen staat de inspectie niet toe.’’ Daarom blijft ze de hele ochtend ingrijpen.
,,Zijn we het gewend, dat het zo’n herrie is?’’, vraagt ze zacht maar tactisch aan Mateo (6). Net zat hij te armpjedrukken met zijn buurmeisje Neylan (6), een spontaan meisje dat af en toe zomaar de juf komt omhelzen.
Mateo kijkt gekweld. ,,Ik kan helemaal niet meer nadenken’’, zegt hij.
,,Waar zou dat aan liggen, Mateo?’’ Anderen steken de vinger op, maar dat negeert juf. ,,Bij wie moet je beginnen als je het heel stil wilt hebben?’’, vraagt ze.
,,Zelf stil blijven’’, zegt iemand. ,,Juist. Pas als iedereen bij zichzelf stil kan zijn…’’, zegt juf. ,,Dan kun je goed werken’’, vult Neylan aan.
Maar de geestdrift van deze groep laat zich vandaag niet onderdrukken. Gelukkig is het woensdag: vanmiddag vrij.
,,Ik hoop dat jullie vanmiddag heel lang buiten gaan spelen en veel frisse lucht krijgen’’, zegt juf als afscheid. ,,Zorg ervoor dat je veel energie kwijt bent, zodat we het morgen weer beter doen. Onthoud dat je in een klas met 24 andere kinderen niet veel geluid moet ma… Lucas! Wat hoor ik nou toch?’’
Zo’n dag was het.
<|endoftext|>
Elke ochtend gooi ik koffiebonen in de elektrische koffiemolen en pep ik mezelf op met een kopje straffe espresso, uit zo’n glimmende machine die op het aanrecht staat.
Ik vertelde het aan twee baristas, die onlangs naast me zaten in het café. Baristas zijn mensen die koffiezetten met glimmende machines als een kunstvorm beschouwen. Ze hadden al een half uur zitten praten over hun cursus latte-art. Dat is figuurtjes maken in de schuimlaag (de crema) van espresso of cappuccino. Ik wilde meepraten en begon over mijn espresso-apparaat.
,,Wat voor merk?”, vroeg de een. Wist ik niet, het komt uit Milaan en ik heb het van een vriend gekregen.
,,Is de crema wel reebruin? Want zo hoort het”, begon de ander. Hij liet close-upfoto’s van kopjes koffie zien op zijn iPhone. Tja, bruin is mijn koffie wel, maar of het nu meer ree of eland is kon ik zo niet zeggen.
,,Backflush jij wel regelmatig”, vroegen ze ten slotte. Ik was uitgepraat.
Een week later logeerde ik bij de vriend van wie ik de koffiezetter heb gekregen. Hij heeft er zelf ook een, maar groter en met meer klokjes en lampjes. Eigenlijk is hij een barista in de dop. Ik vertelde hem over de backflush en hij zei ernstig: ,,Dat kan niet met jouw apparaat. Dat heeft een ander kleppensysteem.”
Vervolgens toonde hij me een nieuwe aankoop. Want hij was ontevreden over zijn espresso en dat lag aan de maling. ,,Een goede koffiemolen is net zo belangrijk als de koffiezetter”, doceerde hij. ,,Hij moet metalen maalschijven hebben.”
Het was een indrukwekkend staaltje techniek, waar je de fijnheid van de maling zo te zien tot op tienden van millimeters kon instellen. ,,Hoeveel kost dat”, vroeg ik. ,,290 euro”, zei hij en zette een uitgebalanceerde, reebruine espresso voor me neer.
Nog steeds ben ik ’s ochtends in de weer met mijn huis-tuinen-keukenmaler en de machine op mijn aanrecht. Maar ik vertel er niemand meer over.
<|endoftext|>
‘Een statige gevel (…) opgetrokken van onberispelijke vaalrode stenen, met duidelijke vensterkozijnen en kroonlijsten, een aardige stoep, en een werend ijzeren hek, waarachter koele kelderramen.’
Zo beschrijft Simon Vestdijk de Leeuwarder Rijks-HBS in zijn roman‘ ´De andere school´’. Verder maakt hij aan het gebouw niet veel woorden vuil, maar des te meer aan allerlei leraren.
Want dat is een bijzondere mensensoort, die je je leven lang bijblijft. Grillig als Griekse goden en minstens zo mythisch.
Over leraren ging het vooral zondagmiddag in het Historisch Centrum Leeuwarden, waar oud-leerlingen van de school van Vestdijk bij elkaar kwamen.
Ik ben d’r zelf eentje, daarom mocht ik de herinneringen van twee oud-leerlinges en oudrector Jan de Haan aan elkaar praten.
Toen hij er aantrad als leraar Engels was het een strenge, goed aangeschreven school, herinnerde De Haan zich. Toenmalig directeur Ferwerda hechtte aan tucht en orde. De Haan had ook nooit trammelant. Al bekende hij dat hij nog wel eens droomt dat hij voor een klas staat die maar niet tot rust wil komen.
Elke school is op dezelfde manier bijzonder: het verschil zit in de details. Al snel sprak de zaal mee, want elke leraarsnaam riep herinneringen op. Oh ja, die wiskundeleraar noemden ze Tum-Tum! En die akeligsma die Nederlands gaf en op leerlingen neerkeek, terwijl zijn vader gewoon poeptonnetjes had opgehaald in Jorwert! En directeur Ferwerda had er persoonlijk voor gezorgd dat Abe Bonnema, de latere architect, ondanks te lage cijfers zijn diploma kreeg!
Nog grootser werd het. Was het waar dat die leraar biologie, die eind jaren vijftig gepromoveerd was, plagiaat had gepleegd in zijn proefschrift? Die leraar boekhouden, die de bijnaam Paasei had, had die echt in de gevangenis gezeten voor de moord op zijn vrouw? En dan die lerares Nederlands op wie iedereen verliefd was, maar die er vandoor was gegaan met de kas van de leerlingenvereniging!
De school staat er niet meer: toen Jan de Haan rector was, is alles verhuisd naar nieuwbouw – van diezelfde Abe Bonnema – in Westeinde. Op de plek aan het Zaailand, waar veel beter de nieuwe Harmonie had kunnen komen, staat nu een gerechtsgebouw.
Ook al van Bonnema.
Diens schooldiploma was al met al welverdiend.
<|endoftext|>
Het is voorjaar: tijd om eropuit te gaan. Er staat groep 7 en 8 van de Leeuwarder Montessorischool van alles te wachten.
Deze week waren ze al in het Verzetsmuseum en tijdens de les van woensdag kwam een man in trainingspak binnen, met een diamantje in zijn oor.
Om te vertellen dat ze maandag oude kleren mee moeten nemen naar de survival in de Mondriaanbuurt.
Vragen?
David (11), die vaak met zijn ogen knippert, steekt een vinger op: ,,En als je niet wilt meedoen?’’
Ik voel met hem mee, het nare gevoel van sportdagen van vroeger keert even op volle kracht terug. ,,Je doet mee, want het is onder schooltijd’’, is het antwoord. Ja, dat was vroeger ook al zo. David knippert met de ogen.
En dan is er de praamvaart door Leeuwarden, die de bovenbouw heeft gewonnen bij de opening van de NHL. Die komt een keer als het lekker zonnig weer is. Voor die tijd moeten de leerlingen wat van Leeuwarden weten, anders weet je niet waar je naar kijkt. Daarom gaan ze met uitgeprinte Wikipediapagina’s aan het werk. Ze schrijven zinnen over (,,De terpbewoners hielden zich bezig met landbouw en scheepvaart’’), knippen die uit en plakken die op een groot vel papier. Dat versieren ze met viltstift of uitgeknipte vormen (Naima: ,,Ik maak van die hartjes van de vlag van Friesland’’) en met plaatjes van gebouwen.
,,Wat is het belangrijkste gebouw van Leeuwarden’’, vraag ik Benoyo (12).
,,De Mediamarkt’’, zegt hij meteen.
,,De Oldehove, man!’’, roept Patricio (12). Patricio mag dan Antilliaanse wortels hebben, hij kent de namen van de drie Leeuwarder terpen. ,,Dat zijn een soort bulten’’, legt hij uit. ,,Met van alles erin, stoelen, pannen, van alles.’’
Tony voegt zich in het gesprek.
,,Een Duitse man heeft de Oldehove gemaakt en toen ging hij scheef en heeft hij een hartaanval gekregen.’’
,,Hoe lang is de Oldehove?’’, wil Liben (10) weten.
,,Veertig meter’’, zegt Bobbie (11), zonder van zijn papier op te kijken. De kennis van Leeuwarden is hier niet slecht.
Benoyo geeft niet op: ,,De Mediamarkt is toch ook best wel belangrijk. In deze tijd van technologie en zo.’’
,,Voor jou, ja’’, zegt Patricio.
<|endoftext|>
Het fletse blotekontengezicht van Anders Breivik, met zijn zorgvuldige ringbaardje, stond maandag en dinsdag op de voorpagina van de meeste kranten, soms met zijn uitgestrekte vuist erbij. Je kon het maandag ook op internet zien, want de hele dag werd zijn rechtzaak live uitgezonden.
Veel journaals herhaalden het stukje waar hij emotioneel werd van zijn eigen YouTubefilmpje.
Mijn buurman zuchtte ervan.
,,Die man moeten ze niet zo’n podium geven”, zei hij. ,,Dat vindt hij alleen maar prachtig.”
Het zal Breiviks niet geringe ijdelheid zeker strelen. In de rechtbank gaf hij toe zichzelf achteraf soms te ,,pompeus” te vinden, met zijn foto in galauniform en zijn dikke, bij elkaar gegoogelde manuscript.
Het is fascinerend om te volgen.
Ook al weet je bij voorbaat dat hij niet iets gaat zeggen waardoor je ineens denkt: ,,Oh, nu begrijp ik het allemaal.” Zijn verklaring van dinsdag was zo’n mengelmoes van onvrede die je vaker hoort, maar gelukkig meestal van mensen die niet aan het moorden slaan. Moslimdreiging en de multiculti-plaag die van echte Noren een minderheid maakt en je mag er nog niks van zeggen ook want dan maken de marxistische media je voor racist uit en er zou sowieso een quotum moeten komen in Europa voor linkse journalisten en linksen hebben ook de democratie en linksen hebben ook de democratie gegijzeld en de mensen hebben het niet door want die hebben het te druk met consumeren en de kinderen op dat eiland waren geen onschuldigen, maar volop geïndoctrineerd en vergelijkbaar met de Hitlerjugend.
Zei Breivik.
Een tsunami aan drogredenen, om duidelijk te maken dat het doel de middelen heiligt.
Misschien denkt hij zelf dat hij er anderen mee gaat overtuigen, maar het lijkt toch vooral een bouwwerk waarmee hij zichzelf overeind houdt.
Aan de andere kant: het kan werken, zo’n podium. Voor een andere massamoordenaar, Che Guevara, is het goed uitgepakt.
Hij zette in Cuba mensen (hoeveel, daar twisten de geleerden nog over) zonder pardon tegen de muur of joeg ze persoonlijk een kogel door de slaap. Hij schreef boek na boek om dat te rechtvaardigen en lulde je vermoedelijk de oren van de kop over de dreiging van het imperialisme.
En kijk toch eens: hij staat nu zelfs op T-shirts, schoolagenda’s en ansichtkaarten. Hij is een cultfiguur geworden. Maar hij had niet zo’n blotekontengezicht, dat scheelt.
<|endoftext|>
De televisietoren in Toronto heeft een bezoekerscentrum op 342 meter hoogte. Een stuk van de vloer is van glas, als een groot raam waar je op kunt staan. Zodat je tussen je voeten door de autootjes in de diepte ziet rijden. Dat is, vooral de eerste keer, bijzonder eng. Veel mensen blijven dan ook weifelend aan de rand van het glas staan. Wij eerst ook, als je zelfs maar de punt van je voet erboven hield, voelde het of heel het lichaam zich ertegen verzette.
Dat schijnt een in het brein ingebakken reflex te zijn.
Een van ons was er eerder geweest, met zijn broer en diens toen eenjarige dochtertje. Beide mannen durfden niet, maar broer gaf de kinderwagen een zet, zodat zijn dochtertje er middenop belandde. Het was nog een heel karwei geweest haar vanaf de kant weer terug te krijgen.
Japanners, zagen we, zaten daar niet mee. Die banjerden zonder angst het glas op en sprongen onbevreesd op en neer: Bam! Bam! Bam!, terwijl ze zich door landgenoten lieten filmen.
De Oldehove heeft nu ook zoiets. Een korte loopplank die aan de pleinkant over de torenrand steekt, met een glasplaat erin waar je op kunt staan, op 42 meter hoogte boven de ingang van de toren. Zaterdag werd die officieel geopend. Er is grote hoop dat dit een toeristentrekker van jewelste zal zijn.
Deze glasplaat is niet enorm groot en je kunt je rondom aan een metalen reling vasthouden.
Iedereen durfde erop, zelfs mensen die zeiden dat ze hoogtevrees hebben.
Ik dacht aan de Japanners.
Tussen mijn voeten door kon ik zien dat als ik door het glas zou zakken en snel zou handelen, ik me net als Harold Lloyd aan de wijzers van de klok zou kunnen vastgrijpen. En zou het dan toch misgaan, dan lag ik meteen toepasselijk op het Oldehoofsterkerkhof.
Dus ik maakte een sprongetje.
,,Pas op!’’, riep iemand.
Maar het glas en de loopplank zijn stevig, het moet immers zware toeristen kunnen dragen.
Zodat ik demonstratief nog een paar keer op en neer sprong.
Bam! Bam! Bam! Niks aan de hand, hooguit een lichte trilling.
Dat zit wel snor. Laat die Japanners maar komen! 
<|endoftext|>
Raimi (7) is weer terug in de klas. Zijn vader rijdt hem naar binnen, want de jongen (klein van stuk, met donker haar) moet een tijdje in een rolstoel zitten. Zijn linkervoet zit in het gips. De hele klas kijkt (groep 3, 4, en 5 van de Leeuwarder Montessorischool).
Een mens zou er verlegen van worden.
,,We zijn zo blij dat hij er weer is’’, zegt juf Bianca. ,,Het was tóch kapot hè, die keer dat je zo moest huilen. Weten jullie het nog?’’
,,Ja’’, roepen de andere leerlingen, geboeid door het schouwspel van Raimi op wielen. Hij kan zelf wel van de rolstoel op zijn vaste stoel komen, vader verdwijnt en zet de rolstoel op de gang. ,,Ik moet met stokken lopen’’, vertelt Raimi intussen.
,,Dat is moeilijk.’’
Wat is er gebeurd? ,,Mijn broertje was per ongeluk op mijn voet gaan staan. En het was geen blauwe plek, het was gebroken’’, zegt Raimi. En hij benadrukt nog eens extra: ,,Het was per ongeluk.’’
,,Nu moeten we dus een assistent aanwijzen voor Raimi’’, zegt juf Bianca. De eerste vingers voor dit interessante karweitje gaan de lucht in. ,,Voor als hij naar de wc moet, of straks zijn fruit moet pakken of zijn jas halen.’’ Nog meer vingers.
,,Is dat wat voor Deborah?’’, zegt juf, maar het is geen vraag, het is een praktische oplossing.
Deborah, ook 7, wat forser en blond, zit naast Raimi.
Anderen, die dit baantje misschien ook wel hadden gewild, zien een probleem.
,,Deborah mag toch niet bij hem in de wc komen?’’
,,Je hoeft toch niet in de wc met hem naar binnen te gaan’’, zegt juf. ,,Je kunt toch wachten voor de deur? Ze zal niet gluren waar dat niet zo hoort.’’
Deborah beaamt dat: ,,Ik zou niet durven.’’
Raimi heeft zijn assistent, de schooldag kan beginnen.
<|endoftext|>
Dokter Brouwer komt over als zo’n figuur die als een vis in het water was in de schemerwereld van verzet en verraad van de Tweede Wereldoorlog. Als hij niet echt had bestaan, zou je het niet geloven - deze krant heeft in 1980 uitgebreid over hem geschreven. Hij werd op 11 april 1945 doodgeschoten bij Dronryp, met twaalf anderen. Dat jaar viel, net als vandaag, 11 april op een woensdag. De bevrijding van Friesland zou nog tot volgende week donderdag op zich laten wachten.
Hij staat niet op het monument bij Dronryp. Dat is gewijd aan de elf verzetsstrijders die werden geëxecuteerd. Niet aan de andere twee doden, van wie de één een Leeuwarder deserteur uit de Waffen-SS was en de ander, dokter Brouwer, een onduidelijk soort gentlemanoplichter.
Eigenlijk heette hij Johannes (‘Joop’) Ducaneaux. Hij was een Rotterdamse arbeiderszoon met flair, die zowel in radio’s als in hout had gehandeld, graag rondhing bij artiesten en al drie huwelijken achter de rug had toen hij in Leeuwarden opdook en zich voordeed als arts. Iedereen geloofde dadelijk dat deze welgemanierde heer met zijn serieuze gezicht en zijn ronde brilmontuur in twee Leeuwarder ziekenhuizen werkte.
Hij woonde nog maar pas in Leeuwarden en - vertelde hij - hij had zijn ruime, gevorderde woning aan de Fonteinstraat gekregen omdat hij in Arnhem het leven had gered van een voorname Duitser. Vonden de leden van de Friesche Club dokter Brouwer een ,,aardige, innemende kerel’’, buren meden het gezin, want je wist maar nooit.
Bovendien sloeg hij zijn vrouw. Dat vertelde hij ook wel eens. Over haar is weinig bekend, maar ze had vermoedelijk tegelijk een verhouding met Wilhelm Rudolph, de wrede plaatsvervangend commandant van de SD in Leeuwarden. Soms kwam Rudolph ’s avonds langs aan de Fonteinstraat en vertrok hij pas de volgende ochtend.
Heeft zij dokter Brouwer verraden?
Wilde Rudolph zijn rivaal kwijt? Werden zijn zwetsverhalen hem fataal? Dokter Brouwer werd gearresteerd en doodgeschoten, op verdenking van dubbelspionage voor de Engelsen en de Duitsers. Zo zou Rudolph het vertellen.
Tegen Rudolph is vier jaar later de doodstraf geëist (het werd negen jaar). Van mevrouw Brouwer - als ze al zo heette - is nooit meer iets vernomen.
<|endoftext|>
Friese les. ,,Stel je er niet te veel van voor’’, is me van tevoren gezegd. Dat deed ik ook niet. De onderwijsinspectie stelde een paar jaar geleden immers al vast dat de meeste basisscholen vooral Fries geven omdat het moet. Waarom zou dat op deze Leeuwarder Montessorischool anders zijn?
Zelfs in de pauze, tijdens opgewonden tikspelletjes, klinkt hier geen Fries.
In de groepen 7 en 8 waar ik nu ben, zitten naast kinderen wier opa en oma waarschijnlijk al in Nederland geboren zijn ook kinderen met andere achtergronden - Lionels ouders en die van Naima komen bijvoorbeeld uit Marokko. Dat maakt deze school zo interessant.
Ze krijgen een lijstje Friese woorden, waarvan er steeds twee op elkaar rijmen. Die moeten ze bij elkaar zoeken, een relatief simpel klusje. Dan is er een woordzoeker, zo’n blok letters waar Friese woorden in verstopt zijn. De verstopte woorden staan er ook naast, de leerlingen moeten er tenminste tien aanstrepen.
Stiekem help ik Lionel een beetje, een watervlugge jongen die het leuk vindt om als eerste iets af te hebben. Hij beweegt zijn pen boven de woordzoeker, ik zeg of hij warm of koud is.
Kijk, daar staat besite.
,,Weet je wat het betekent?’’
Hij haalt zijn schouders op en kijkt me aan met een blik die zegt: ,,Wijs me liever het volgende woord aan.’’
Toch is hij niet de snelste, dat is Naima. Zij heeft, uit zichzelf, in razend tempo tien van de Friese woorden opgespoord en aangestreept.
,,Je bent een superfriezin!’’, complimenteer ik.
,,Wat is dat?’’, vraagt ze.
,,Een vrouwelijke Fries’’, leg ik uit.
,,Echt waar? Dat wist ik niet.’’
Tot zover de woorden. Er komt een halfuur televisie, een aflevering van Studio F, het Friestalige schoolprogramma over een radiozender. Tamara Schoppert wordt in een mintgroen mantelpakje naar Schiermonnikoog gestuurd voor een reportage. Daar verdrinkt ze bijna door toedoen van een eilander slechterik.
,,Snap je het wel?’’, fluister ik tegen Lionel, die geboeid kijkt.
Hij knikt. Dat is het voordeel van beeld: daarvoor hoef je de woorden niet echt te begrijpen.
Zelfs in het Hongaars was het nog spannend geweest.
<|endoftext|>
‘Er moet meer gelachen worden in Leeuwarden’, zei een oudburgemeester eens, die de mensen met wie hij hier omging kennelijk te serieus vond.
Dat was nadat er in de opgraving bij de Oldehove een zwerfkei was gevonden met de hoofdletter Z erop, in 2006. Misschien wel een Germaanse wegwijzer, riep de stadsarcheoloog. Breng maar hier, riep het Fries Museum.
Na twee dagen bleek dat hij nep was. De steen kwam wel uit de bodem bij de Oldehove, maar een Groninger kunstenaar had hem beschilderd. Samenzweerders hadden de steen in de bouwput gelegd en er een graafwerker bij betrokken, zodat die hem niet blindelings weg zou scheppen.
Gelachen werd er niet toen er zondag iets bij de Leeuwarder binnenstad dobberde dat op een zeemijn leek. Hulptroepen werden ingeschakeld, de burgemeester snelde toe, het gebied werd afgezet, een geluidswagen riep omwonenden op ramen en deuren gesloten te houden, de krant en het NOS-journaal waren vlot ter plaatse en met uiterste voorzichtigheid werd de mijn benaderd. Maar die was nep, vol purschuim. 1 april!
Luidop zal ik dit nooit zeggen, want zoiets hoort niet, het was on-ver-ant-woor-de-lijk en wat kost dit allemaal wel niet, maar het was wel een originele streek.
Het is geen knaller, het is minder idioot dan die steen, misschien had er een bordje ‘1 april’ als een duveltje uit een doosje tevoorschijn moeten klappen.
Toch was het als 1 aprilgrap niet gek, het liep goed af en alle ogen waren gericht op de stad waar wel wat meer gelachen mag worden.
De zwerfkei ligt nu in de hal van een Leeuwarder reclamebureau.
En wat gebeurt er met de zeemijn? ,,Die ligt bij ons’’, vertelt een woordvoerder van politie.
Die doet nader onderzoek naar vingerafdrukken en dnasporen.
Dat kan een tijdje duren en wat er daarna gebeurt, bepaalt de hulpofficier van justitie.
Het Leeuwarder gemeentearchief zit er in elk geval niet op te wachten. ,,Wy sille der net in soad muoite foar dwaan, dit is ongein’’, zegt directeur Geart de Vries. Voor die dingen is het archief te serieus. ,,Wat moatst dermei? Leuk foar in rariteitenkabinet, mar dat wolle wy net wurde.’’
<|endoftext|>
Geert Grote, de middeleeuwse boeteprediker, hield niet van torens. Toen in de veertiende eeuw de Domtoren van Utrecht gebouwd werd, waarschuwde hij tegen die onderneming. Klokken kun je ook op een andere manier ophangen, zo’n hoog bouwsel leidt alleen maar tot ijdelheid, nieuwsgierigheid, grootspraak en trots.
Niemand luisterde naar hem.
Na de Domtoren schoten de torens in Nederland als paddenstoelen uit de grond. Er heerste een torenwoede, de Groninger historicus Frans Westra, die er zondag over vertelde in het Historisch Centrum Leeuwarden, noemde de ene na de andere.
Westra schreef een boek over de Martinitoren. Zijn praatje ging over die toren en de Oldehove in Leeuwarden. Dat kon spannend worden, want de Oale Grieze is hoger, ouder en mooier, de Oldehove is scheef, krom en onvoltooid. Leeuwarden begon pas vrij laat met de torenbouw (anderhalve eeuw na de Domtoren) en in Leeuwarden wordt bovendien vaak gezegd dat de Oldehove een poging was nog hoger te bouwen dan in Groningen, waar de toren toen 108 meter was.
Was Leeuwarden voor Westra het hol van de leeuw?
,,Zo zie ik dat niet”, zei hij van tevoren. Maar voor alle zekerheid paaide hij de luisteraars door erop te wijzen dat zijn beide ouders stevige Friese wortels hebben. Zijn pake was zelfs hoofd geweest van School 13 in Leeuwarden, oudere bezoekers knikten van herkenning.
En over die claim dat de Oldehove hoger had moeten worden dan de Martinitoren: ,,Die is niet te bewijzen’’, zei Westra tactisch.
,,Maar hij is ook niet te weerleggen.”
Wel kwam hij met een mooie vuistregel dat de hoogte van een toren vaak zes tot zeven keer de zijkant van het grondvlak was: op basis daarvan had de Oldehove 84 tot 98 meter hoog kunnen worden. Nog steeds te laag dus. Geeft toch niks, zou Geert Grote vermoedelijk zeggen. Maar zo werkt het natuurlijk niet en dat wist Westra ook. Daarom stuurde hij de luisteraars naar huis met de geruststelling dat het hoogste gebouw van Noord-Nederland sinds 2001 toch in Leeuwarden staat, de Achmeatoren. Hoger dan de Martinitoren en zelfs een paar metertjes meer dan de Domtoren. Iedereen weer ijdel en trots.
<|endoftext|>
Hoe zwaar is een harnas?
Hoe heet het harnas dat een paard draagt tijdens een toernooi?
Louise zoekt het uit. Ze is een van de vier twaalfjarigen uit groep acht van de Montessorischool die aan een werkstuk moesten beginnen.
Ik zou ze op het spoor zetten, wat meer werk is dan ik dacht.
Want waar moet een werkstuk over gaan? Fleur, tot voor kort fanatiek turnster, wist het zo: over de Olympische Spelen.
Louise kwam bij ridders en harnassen uit. Maar Linda en Miloe hadden moeite met het bedenken van een onderwerp.
Terwijl ze genoeg te vertellen hebben, over het verschil tussen dit schoolgebouw en het vorige, of de prik tegen baarmoederhalskanker, die sommige meiden hebben gehad. Miloe niet: ,,Mijn moeder vertrouwt het niet.’’
Linda piekert. Over paarden misschien? ,,Ik ben wel een boek aan het schrijven, over twee meisjes die bij elkaar logeren en hun paarden.’’
Miloe: ,,Ik ook! Over twee meisjes op kamp, die gaan paardrijden. Ik heb al veertien bladzijden klaar en jij?’’
Linda: ,,Ik heb acht bladzijden, ik moet nog een beetje bedenken wat er moet gebeuren.’’
Miloe: ,,Misschien moeten we samen schrijven, dan rijden die twee meisjes door het bos of zo…’’ Linda: ,,Of ze komen in een andere dimensie en dan gaan ze de wereld redden!’’
Hoho, eerst een werkstuk.
Miloe is eruit: ,,Anne Frank.
Dat is echt heel cool. Als ze er nog zou zijn was ze mijn beste vriendin geweest.’’
Linda besluit tot de Maya’s en hun voorspelling dat de wereld dit jaar vergaat. Zelf gelooft ze dat niet. ,,Veel mensen denken dat de wereld stopt, maar hun kalender stopt gewoon. De mensen draaien dat om.’’
Het liefst begonnen ze dadelijk te schrijven, maar uitzoeken komt eerst. Fleur zucht als ze op Wikipedia de geschiedenis van de Olympische Spelen leest. ,,Ik snap geen bal van die tekst. Het is een vreemd verhaal over goden en een oppergod Zeus.’’
Louise: ,,Je moet gewoon op Google zoeken ‘Wanneer begonnen de Olympische Spelen’.’’ Dat helpt: in 776 voor Christus.
Op dezelfde manier is Louise er zelf achter gekomen, dat een harnas ongeveer 40 kilo weegt.
Maar hoe het harnas van een paard heet, dat blijft een raadsel.
<|endoftext|>
Wil je eten met de Britse premier David Cameron, dan ben je daar tenminste een tonnetje of drie voor kwijt. Daar is in Engeland heisa over. Het is ook een smak geld, zeker als je erbij bedenkt hoe de Engelse keuken in het algemeen is. Maar voor dat geld zit je wel in de ambtswoning aan Downing Street 10.
Eten met Barack Obama is alweer een stuk goedkoper. Dat weet ik omdat Ann en Dick – Amerikaanse kennissen – het deze maand hebben gedaan in het huis van een studiegenoot van de Amerikaanse president in Houston. Bij de uitnodiging zat meteen een prijslijst. Want de herverkiezing van Obama lijkt dan wel kat in het bakje, er is veel geld voor nodig. Bij de receptie zijn kost 500 dollar. Op een groepsfoto met de president: 2500 dollar. Persoonlijk met hem de foto: 10.000 dollar.
Om een vorkje mee te prikken (op het menu: krabsalade en kalfsschenkel): 35.800 dollar.
Dick en Ann hadden in de buurt 75.000 dollar opgehaald voor de herverkiezing en waren bij de zestig uitverkorenen.
Voor de president op visite komt keert de Secret Service het huis en de gasten binnenstebuiten en worden alle ramen afgeplakt, vertelt Ann. Ze gaat in haar mail over op hoofdletters als ze het moment beschrijft dat ze de president ziet. ,,Ik was overmand door emoties’’, schrijft ze. ,,Ik probeerde wanhopig mijn ogen te drogen voor de foto werd gemaakt, maar dat hielp niet.’’ Ze snakte naar adem: ,,Hij was zo knap, zo vriendelijk, zo slim en zo innemend, zelfs hartelijk met zijn hugs en handshakes… he truly took our breath away.’’
Dan Nederland. Met Mark Rutte eet je al voor €495, stond gisteren in de krant, en in Leeuwarden kan het zelfs voor €65.
Zelfs zonder Rutte erbij is dat een weggevertje. Sterker nog: de enige keer dat ik met hem heb gegeten, was met een klein groepje waarin ook Arno Brok zat. Weliswaar alweer bijna tien jaar geleden, toen Rutte slechts staatssecretaris sociale zaken was en Brok nog wethouder in Leeuwarden, maar daar staat tegenover dat het helemaal gratis was. Ik hoefde geen traantje weg te pinken en het menu ben ik vergeten.
<|endoftext|>
In november 2008 maakte het Noordelijk Film Festival bekend dat er in 2009 geen festival zou zijn. Ik geloofde er niks van, maar Henk Buith, voorzitter van Film in Friesland, bezwoer het me: ja, dit was écht waar, zo kón het niet langer, zoveel werk voor zo weinig geld.
Marco Florijn, toen wethouder cultuur in Leeuwarden, geloofde het evenmin. ,,Als Film in Friesland het niet denkt te kunnen organiseren, moet een ander het maar doen’’, zei hij. Mannentaal!
Geen wonder dat ze hem in Rotterdam graag wilden hebben.
Uiteindelijk was het niet waar.
Het festival ging gewoon door.
Van die film is er nu een remake.
Vorige week werd bekendgemaakt dat er dit jaar geen filmfestival gehouden wordt, want in 2013 zijn er extra inspanningen vanwege de verhuizing van het Filmhuis naar het Fries Museum. Anders hebben ze daar het geld en de mankracht niet voor. Wederom bedoelen ze het serieus. Je zou je de ogen uit de kop schamen als je het bestuur van Film in Friesland zou zijn.
Isabelle Diks, wethouder cultuur in Leeuwarden, reageerde laconiek: ,,Je kunt het ook zo zien dat het festival vier maanden verschoven wordt, van november naar maart.’’ Ja, zo kun je het zien.
Intussen twitterden film- en muziekliefhebbers dat ze zelf maar iets moesten organiseren.
Mensen boden zaaltjes aan of complete filmprogramma’s, sommigen meenden er zelfs wel een sponsor voor te kunnen regelen. Zaterdag kwam die vage rebellenclub bij elkaar, om te kijken wat er kan. Zulke mensen, daar win je de oorlog mee.
Maar zaterdag was ook bekend geworden dat het filmfestival in 2012 misschien toch weer wel doorgaat. Gedeputeerde Jannewietske de Vries wil met iedereen rond de tafel, want Film in Friesland geeft te snel op, oordeelt ze. Omdat ze het zelf niet voor elkaar krijgen, hoeven ze het nog niet meteen af te blazen.
Gaat het lukken? Vast wel, meenden de rebellen zaterdag.
En omdat die nu toch bij elkaar zaten, bedachten ze een klein zomers filmfestivalletje. Dus je kunt het ook zo zien: na weer zo’n loos alarm van Film in Friesland komt er misschien zelfs een festivalletje bij. Alweer een happy end. > asing.walthaus@lc.nl
<|endoftext|>
‘Dit is de scheidsrechtersfluit van mijn vader’’, zegt Naima.
,,Hij is scheidsrechter bij KNVB.’’ Zelf is ze niet dol op voetbal, maar de rest van de familie wel. ,,Mijn broertje is gescout. Elke keer komt iemand kijken of hij goed is. En mijn neef is in de krant gekomen met MKV. Ken je Said? Dat is mijn neef.’’
Vandaag mocht dit fluitje mee naar school, want met Dikra - beiden twaalf, beiden uit groep 8 van de Leeuwarder Montessorischool - geeft ze gymnastiek aan groep 3, 4 en 5. Naima ziet er stoer uit, de tengerder Dikra draagt een hoofddoek. Op een papiertje hebben ze geschreven wat er gaat gebeuren. ,,We doen eerst een warming-upje met een tikkersspel’’, legt Naima uit.
,,Want het is best een grote groep.’’
De kleintjes stuiteren het gymlokaal binnen. Naima en Dikra, net nog gewone scholieren, lijken ineens veel groter.
,,Zo strik jij je veters toch niet?’’, zegt Naima streng tegen een klein jochie. ,,Ikke wel’’, zegt die.
Als ze niet kijkt strikt hij ze zoals het hoort.
Dan begint het: tikken, estafette, nog veel meer rennen.
Naima helpt het jongetje van de veters met touwtjespringen.
Dikra bekommert zich om een meisje dat is gevallen. De echte juf kijkt enkel toe. Een jochie dat bijna moet huilen om iets - je ziet het in zijn gezicht aanzwellen - wordt aangewezen als schipper in schipper-mag-ikovervaren.
Weg verdriet, volkomen vergeten.
,,Ik ben moe’’, zucht een meisje.
Ze is naast me op de bank komen zitten, ze is af.
,,Ik heb nog niks gegeten’’, overtroeft een ander meisje haar. ,,We hadden alleen nog maar drinken in huis.’’
Een derde meisje, met een vlecht, wint deze aandachtsstrijd: ,,Ik mag niet heel hard lopen’’, zegt ze en trekt haar T-shirt op. Op haar borst zit een lelijk litteken.
,,Zij is hartpatiënt’’, zegt Naima.
,,Doet dat zeer?’’, wil ik weten.
Het meisje schudt haar vlecht.
,,Ik was aan het slapen toen ik nog een baby was maar je voelt niks’’, stelt ze me gerust. En rent weer - hard - achter de anderen aan.
Naima kijkt haar na. ,,Later wil ik wel wat met kinderen doen’’, zegt ze.
<|endoftext|>
Je voelt de hoge verwachtingen aan van vader en moeder Brinkman, toen ze hun zoontje in 1964 de heldhaftige voornaam Hero gaven.
Dat hij beroemd zou worden met polenmeldpunten en dubbele nationaliteiten, de existentiële kwesties van deze tijd, hadden ze vast niet vermoed.
Maar Hero’s belangrijkste verrichting blijft onopgemerkt.
In 2009 kreeg hij geen bier meer in Nieuwspoort, wilde hij zichzelf intappen en gaf een klap aan de barman.
De barman heet Reinier van Delden. Tot voor kort schreef hij alleraardigste gedichten op een weblog, reinzaam.nl. ,,Diep van binnen vind ik schrijven leuk / dus dan maar een dagboek’’, zegt hij.
Hij geeft onder meer rake beschrijvingen van bartypes.
Zoals nette oude dames die een bende hebben achtergelaten op een feestje. ,,Het zat vast niet helemaal lekker met die dames. / Hun man eeuwig op zakenreis. / Hun kinderen de deur al uit. / En hun atelier met lege doeken. / Geen inspiratie meer. (-) Liever waren ze gebleven wie ze vroeger waren. / Meisjes met paardenstaarten. / Foto’s van Tom Jones aan de muur. / Een dagboekje onder hun kussen. /
Waar ze kleine geheimpjes in noteerden.’’
Gek genoeg schreef hij nadat hij de mep had gekregen een maandlang niks. En toen was er iets veranderd: een verlangen steekt de kop op. ,,Ik wil namelijk een eigen zaak beginnen. / Een café. / Maar tegelijkertijd denk ik wat haal ik mij op de hals. / Al die zorgen. / Het gaat nu toch prima zo. / Een baan. / Een vriendin. / Laatst nog naar Antwerpen geweest. / Aldaar in een viersterrenhotel geslapen. / Met ontbijt op bed.’’
Toch ging het vorig jaar oktober los. Café van Delden is even verderop in de straat bij Paleis Noordeinde en dan aan de overkant.
Een lokale krant vertelt hij dat de klap heeft geholpen.
Daardoor, denkt hij, heeft de bank hem geld willen lenen.
Die klap is dus meer dan een daalder waard geweest, het is Hero’s echte heldendaad. Politici zijn immers op elke straathoek te vinden. Maar een goed café met een dichter achter de toog, kom daar maar eens om. > asing.walthaus@lc.nl
<|endoftext|>
Op woensdag 2 september 1874 overleed Winnetou, de dappere Apachehoofdman. Hij werd 34 jaar.
Zo exact staat het niet in de boeken van Karl May, maar er is een brief bewaard gebleven waarin hij het uitlegt. Karl May zelf stierf op 30 maart 1912 en wordt volop herdacht.
Ik had maar vier Karl Maypockets, twee over Kara Ben Nemsi in het Middenoosten en twee over Old Shatterhand en Winnetou in het Wilde Westen.
Achterop stond: ,,Toen hij (May) nog heel jong was, wilde hij al in sprookjes getuigen van zijn grote liefde voor God, mens en dier.’’
Om eerlijk te zijn, ik vond ze als kind langdradig. Maar Winnetou blijft bij, als de trouwe vriend die door het woud kan sluipen zonder dat iemand hem hoort en die aan een afgebroken twijgje kan zien wie hier is langsgekomen, hoe laat en op wat voor paard. Hij was mijn eerste Nobele Wilde. Later kwamen daar Mowgli, Rahan en Tarzan bij, al was Tarzan eigenlijk geen wilde maar een Engelsman die de jungle aan zich had onderworpen.
Tijdens een gevecht op de Hancockberg doorboort een kogel Winnetous long. Hij zijgt ineen. Stervend ligt hij met het hoofd in de schoot van zijn bloedbroeder Old Shatterhand (de verteller, een Duitse landmeter in Amerika). Rondom staan spoorwegbouwers en pioniersgezinnen.
,,Heeft mijn goede broeder nog een wens?’’, vraagt Old Shatterhand.
Dan komt het. Winnetou, tot dusver een aanbidder van de Grote Manitou, vraagt de omstanders om het Ave Maria te zingen. Ze zingen drie coupletten.
Winnetou luistert terwijl hij de handen van Old Shatterhand vasthoudt.
Toen de laatste klanken vervlogen waren, wilde hij spreken - het ging niet meer. Ik bracht mijn oor dichtbij zijn mond, en met de laatste inspanning van zijn verdwijnende krachten fluisterde hij: ,,Schar-Ih, ik geloof aan de Heiland.
Winnetou is een christen!
Vaarwel!’’
Na een onverschrokken leven ontpopt de trotse indianenhoofdman zich dus als zo’n christelijke kwezel. Wat een afgang.
Jaren later las ik op een wcmuur: Te laat, te laat, zei Winnetou Het zaad is al naar binnen toe.
Een toepasselijk rijmpje, omdat het erop zinspeelt dat Winnetou zich op het laatste moment niet aan zijn eigen erecode houdt. > asing.walthaus@lc.nl
<|endoftext|>
Gymnastiekles van de Leeuwarder Montessorischool in zo’n sportkooi, buiten. Wie geen zin heeft in voetbal - twee meiden van deze groep 7 en 8 - kan naar de speeltoestellen verderop.
Teams van drie voetballers spelen tegen elkaar, steeds vijf minuten. Het is lekker weer.
Vorige week, vertel ik de leerlingen, stond het eerste stukje over deze school in de krant.
Misschien was het beter, hadden de juffen gezegd, als we voor de kinderen niet hun echte namen gebruiken. ,,Als jullie nu eens allemaal een geheime naam voor jezelf bedenken’’, zeg ik.
,,Dan weten alleen wij wie het écht is.’’
Een bedachtzame, twaalfjarige jongen wiens ouders van de Antillen komen, kort haar op één met kraaltjes versierde streng na, is er snel uit. ,,Patrico!’’, zegt hij, als hij bij het voetballen even niet aan de beurt is.
We zitten op betonnen blokken met kleurige mozaïeken erop, die leerlingen uit deze groep hebben ontworpen.
Zijn buurman van elf denkt nog na. Deze jongen draagt een shirt van David Villa, maar heeft niks met voetbal. Zijn ouders komen uit Irak, preciezer gezegd: Koerdistan. Daar is het veel warmer dan op de Antillen, pocht hij. Hij weet dat, want hij is er vorig jaar nog geweest en heeft de zus van zijn vader met de kippen geholpen.
Ineens weet hij het. ,,Ik wil wel BMW M50 heten.’’
,,Dat is toch geen naam voor een mens’’, zeg ik.
,,In Irak heb ik een ezel gezien, daar hadden ze BMW op de zijkant geplakt’’, werpt hij tegen.
Zijn broer is automonteur, zal hij later vertellen, en dat wil hij ook worden.
,,Bugatti, kan dat?’’, probeert hij.
Patricio kijkt wanhopig omhoog.
,,Doe nou gewoon een naam!’’
,,Ah oké, ik snap’’, zegt de jongen. ,,Coca Cola? Of Kipkerrie?’’
Patricio: ,,Zoals je een kind ook zou noemen!’’
Dat is een goede tip. ,,Mijn broer zegt altijd als hij een zoon krijgt, noemt hij hem Tony Montana.
Ik zei toen, dat is een leuke naam.’’
Tony Montana?
,,Hij is de baas van de Scarfacebende!
Ik heb die film al vet vaak gezien, ik heb er een dvd van! En mijn broer heeft een schilderij van Scarface.’’
Het wordt dus Tony.
<|endoftext|>
Vissen voed je niet met vieze voeten. Dus ik had de mijne gewassen voor ik me als visvoer meldde.
Net als iedereen ken ik Garra Rufa-visjes van National Geographic - ze knabbelen aan je en dat is gezond - maar dat is in verre streken. Nu zwemmen ze met hun hongerige buikjes gewoon aan de Voorstreek heen en weer, in afwachting van knapperige Nederlandse voeten vol huidschilfertjes en eelt.
Dat is bij Mister Fish, een Engelsman die vroeger op booreilanden werkte, maar het over een andere boeg heeft gegooid.
Hij heeft zes stoelen klaarstaan.
Elk heeft als voetenbankje een borrelend aquarium met een stuk of zestig vissen.
Het wassen had ik kunnen laten, want meneer Vis boent mijn voeten nog eens. Dan zegt hij uitnodigend: ,,Steek ze er maar in!’’ Ik stel me zestig vissen voor die met de mondjes open hoopvol omhoog kijken.
Schoenmaat 44 is voor een visje van 4 centimeter immers zoiets als een vrachtwagen vol friet voor een kind van vijf.
Het voelt alsof je je voeten in een teil net geopende Cola doet, tussen prikkelen en kriebelen in.
Het stuk tussen grote teen en de rest is de populairste smikkelplek.
Af en toe is het net of je daar een extra, bewegende grijsbruine teen hebt, of tentakeltjes met vier vinnen. Maar ook het stukje onder de richel van de andere tenen is kennelijk erg smakelijk, net als de hiel.
Ze zuigen zich een beetje vast, maar bijten niet, want ze hebben geen tandjes. Meer sabbelen dan knabbelen. In het wild kunnen ze wel 12 centimeter worden, vertelt meneer Vis. Gelukkig zitten die hier niet bij, want zo’n lange zuigt zich natuurlijk in een keer gulzig muurvast om je teen, erg slim lijken ze me niet.
Ze scheiden een heilzaam enzym af, zegt meneer Vis intussen.
Voel morgen maar eens aan je voeten, dan zijn ze lekker glad.
Zo lang kon ik niet wachten, dus ik deed ’s avonds voor de tv al mijn sokken uit. Niet alleen om te voelen (dat van die gladheid weet ik niet zeker), maar ook om te controleren of er toch niet ergens een Garra Rufa was achtergebleven. > asing.walthaus@lc.nl
<|endoftext|>
Aan de ene kant heb je de mensen die wekelijks nadenken over Leeuwarden als mogelijke Culturele Hoofdstad van Europa in 2018. Donderdag, op een bijeenkomst waar ze voor het eerst met plannen naar buiten zouden komen, hoorden we dat dat een gezellige boel moet zijn. Gelukkig maar, want de bijeenkomst zelf was een aanfluiting. De mensen die wekelijks nadenken, hadden het over van alles. Dat jongeren uit Friesland vertrekken, krimp, biodiversiteit, minderheidstalen, trekvogels, de toekomst. Als iedereen meedoet helpt Culturele Hoofdstad daartegen, wie dat heeft geslikt, wordt nooit weer ziek. Maar plannen vertelden ze niet.
Hen noemen we de Vagen.
Aan de andere kant zijn er de mensen die het niks vinden of op zijn minst te duur. Ook zij waren er donderdag, maar een aantal ging eerder weg, om thuis op hun weblog te verkondigen wat een ramp deze bijeenkomst was. Eigenlijk zijn zij ook vaag, maar hen noemen we de Zuren, een term die de Vagen hebben bedacht. De Vagen haten de Zuren en onderstrepen dat die allemaal al wat ouder zijn. Misschien hopen ze erop dat dit probleem door natuurlijk verloop opgelost wordt.
Wat een bijeenkomst was het.
Vragensteller Andries Veldman - uitgenodigd als kritische noot - haalde met zuigerige vragen iedereen het bloed onder de nagels vandaan. Het publiek begon te sissen of ,,positief blijven!’’ te roepen, een van de vagen, architecte Nynke Rixt Juckema, barstte bijna in tranen uit en een andere, muziekman Harmen van der Hoek, had er niet van kunnen slapen, twitterde hij. Aan het eind was alle enthousiasme eruit.
Inmiddels werden we over de plannen weinig wijzer. Er was een Poolse filosoof uitgenodigd, Adam Chmielewski, die beweerde de status Culturele Hoofdstad voor het Poolse Wroclaw in 2016 te hebben geregeld. ,,Niet waar’’, fluisterde een andere Pool, die naast me stond, Damian Wlosek.
Hij had zich voor Katowice ingespannen, dat het niet was geworden.
,,Het is Wroclaw gelukt omdat onze minister van cultuur ervandaan komt en er veel geld in heeft gestoken.’’ Hoe dan ook: Chmielewski probeerde boven het geroezemoes uit te vertellen dat het enorm helpt als je een centraal probleem als uitgangspunt voor de plannen neemt. Ik weet er wel eentje. > asing.walthaus@lc.nl
<|endoftext|>
Een ongewone week op obs De Eestroom. Niet alleen is het net voorjaarsvakantie geweest, maar deze week is er voor het eerst iemand van de Leeuwarder Courant (ik, dus) die rondkijkt en meewerkt op de meest stadse school van Friesland. En het belangrijkste: dinsdag was er geen school, want de juffen hebben gestaakt. Ook de zacht sprekende juf Alie, die voor een klas van groep 6, 7 en 8 staat.
,,Staken is, als je je werk niet doet’’, legt ze uit.
Jelger (9) steekt een vinger op: ,,Op het journaal zeggen ze dat het niets geholpen heeft.’’
Juf: ,,Nou dat hopen we toch wel. Jullie zijn niet voor niets een dag niet naar school geweest.’’
Jelger: ,,Ze hebben liever dat je het niet doet.’’
Juf: ,,Je vader en moeder hebben het vast liever niet, want het was natuurlijk wel lastig voor ze.’’
Jelger: ,,Maar de regering wil het ook liever niet, denk ik.’’
Juf: ,,Als je echt iets moet, moet je het soms doen.’’
De les begint, ook mijn eerste.
Dit is een Montessorischool, iedereen deelt zijn ‘werkjes’ min of meer zelf in. Fatima (9) begint meestal met rekenen, want dat is het moeilijkste en dan heb je dat maar gehad.
Veel klasgenoten doen dat.
Voor anderen is taal juist een struikelblok, veel leerlingen hebben een niet-Nederlandse achtergrond. De school staat tenslotte middenin de multiculturele Vrijheidswijk.
Warwin (11) vraagt of ik haar uit wil leggen wat een bijvoeglijke bepaling is. Mijn vuurdoop op de school. Ik begin een hopelijk duidelijk verhaal over zelfstandige naamwoorden, lidwoorden en bepalingen en laat haar zes zinnen verzinnen met zo’n bepaling erin. Ze schrijft: ‘Ik koop een klein kast’. Kleine, verbeter ik. ,,Ik geloof dat ik het wel snap’’, zegt ze na een tijdje, al fronst ze haar wenkbrauwen piekerend.
Na de les neemt juf Alie me terzijde. ,,Als je nu een stagiair was, zou ik zeggen: je hebt veel te lang bij Warwin gezeten. Je moet je tijd verdelen.’’ Alles moet leren. > asing.walthaus@lc.nl (Eens in de week gaat deze column over de school)
<|endoftext|>
Geen barst voerde ik uit op de middelbare school. Daar haalde ik de brugklas nog mee, maar in de tweede werd het penibel. Mijn ouders besloten tot een Huiswerkinstituut. Dat heette Speckmann, een naam die sommigen fluisterend uitspraken.
Want Speckmann was niet mis. Hij zou bij de Mariniers hebben gezeten. Een jongen die voor de duvel niet bang was, was uit angst voor Speckmann weer in bed gaan plassen. Zulke dingen hoorde je.
Hij was een reus met strokleurig haar. Nu en dan rookte hij pijp. De zolder van zijn huis aan de Emmakade stond vol tafeltjes, met achter elk daarvan een leerling. Er heerste doodse stilte.
Wie het huiswerk af had, stak de rechterhand op, elleboog op tafel. Tot Speckmann op je schouder tikte, dan mocht je fluisteren: ,,Ik ben klaar.’’
Na een tijdje kwam hij je overhoren. Bij elk vak in de agenda kwam zijn paraaf, als je de mots clefs tenminste uit je hoofd kende, of de stelling van Pythagoras naar behoren had bewezen. Was het niet goed, dan kon je weer beginnen. Als je pech had, zat je er zaterdagochtend ook.
Soms ging de telefoon, een verdieping lager. Hij bonkte de trap af en nam op met een zo bars ,,Speckmann’’ dat het de beller angstig te moede moest worden. Op zulke momenten begonnen de druksten op het instituut soms te kletsen. Cohen – een van hen – zat nog nietsvermoedend achterstevoren toen Speckmann alweer boven was.
Die pakte een Bosatlas en gaf Cohen een optater.
Onder al die mythen was Speckmann een vriendelijke en belangstellende man, naar wiens instituut ik eigenlijk met plezier ging. Het was lekker gestructureerd, altijd had ik mijn huiswerk af. Sinds ik weer in Leeuwarden woon, trof ik hem af en toe. Nu niet meer, want hij is dit weekeinde overleden. Ook een grote vriendelijke reus komt ten val. Maar nu ik dit stukje heb getypt, heb ik sterk de neiging mijn rechterhand op te steken, elleboog op tafel. Ik ben klaar. Ik wacht op een tikje op mijn schouder.
<|endoftext|>
De monteurs komen vrijdagmiddag, vertelde de mevrouw van Reggefiber. Wilt u dan thuis zijn?
Dat kwam wel uit, vrijdagmiddag moest ik me toch voorbereiden voor een gesprek met de vijf PvdA’ers die fractieleider willen worden.
Terwijl Matthijs van Nieuwkerk op Uitzending Gemist tekeer ging tegen PvdA’er Martijn van Dam, belden de mannen aan. Wat ze doen is de glasvezelkabel die er al een tijdje ligt doorverbinden met de huizen.
Straks is internet bij mij zo snel dat ik dingen al heb voor ik ernaar op zoek ga.
Er was een opzichter, een straatmaker, een man met een boor van anderhalve meter en een magere met piercings, die tot taak had op te sommen wat er allemaal mis kon gaan. Toch gingen de anderen aan het werk.
Intussen bekeek ik hoe het Nebahat Albayrak afging als gast bij Pauw en Witteman. Het viel op dat de kandidaten overal ongeveer hetzelfde zeiden over thema’s waar ze zich ook mee konden bemoeien zonder fractievoorzitter te zijn.
Dat ze PvdA’ers zijn met hart voor de zaak is geen verrassing.
Geen van de vijf zal er een potje van maken. Imago en presentatie moeten dan de doorslag geven: jong en idealistisch tegen ouder en ervaren, pragmatisch tegen ouderwets socialistisch.
De straatmaker riep iets naar de man met de boor en ineens had ik het. Pal voor mijn deur was immers iemand, een Fries nog wel, een gleuf van een halve meter aan het graven. De man in the street, om wie het in de politiek te doen is, werd me hier via de glasvezelkabel aangereikt.
Hij zou het zeker weten!
,,Wat vindt u’’, vroeg ik hem, terwijl hij op kniebeschermers voor de stoep lag. ,,Wie moet er partijleider worden van de PvdA?’’
,,Daar hou ik me niet mee bezig’’, zei hij en stak de spa in de grond. Het werk moest doorgaan.
<|endoftext|>
Een collega maakte me in de krant attent op postcrossing. com. Een website waar je je inschrijft en dan willekeurige adressen van andere ingeschrevenen krijgt - er zijn er zo’n 300.000 - om ze een kaartje te sturen.
Gewoon zo’n ouderwetse ansichtkaart, per post, met een zegel erop. Die trage dingen die iedereen in de tijd voor e-mail en sms stuurde van elke vakantiebestemming, maar die je nu alleen nog krijgt met kerst, verjaardag, geboorte of dood.
Dadelijk schreef ik me in.
Kaarten zijn leuk om te krijgen, zeker van zomaar iemand, ergens ter wereld. En ik krijg ze inmiddels volop, want hoe meer je er stuurt, hoe meer je er ontvangt.
En hoe meer je er krijgt (je moet ze registreren op die site, zodat de afzender weet dat hij is aangekomen) hoe meer je zelf weer mag sturen.
De mooiste tot nu toe, nummer 28 alweer, lag zaterdag op de mat. Er staat een soort aquarel op van brede gebouwen in Minsk aan de ‘Onafhankelijkheidsprospekt’.
De afzender heet Kolya – voluit Nikolai – en in goed leesbaar handschrift vertelt hij dat Minsk de hoofdstad is van de republiek Belarus (Wit-Rusland dus), hij dertien is en er in de zevende klas zit. Come to see my beautiful country!, beveelt hij aan.
Het versturen van kaarten over de hele wereld – via postcrossing. com zijn er tot nu toe dik tien miljoen ergens op een deurmat gevallen – zal opgeteld vast handen vol geld kosten aan postzegels. Ook is het nergens goed voor en brengt het de wereldvrede geen spat dichterbij.
Maar een kaart van de dertienjarige Kolya uit Minsk geeft minstens een week een vredig, welwillend gevoel. Ontmoeten zal ik hem nooit, dat hoeft ook niet, maar ik hoop dat hij goed zijn best doet op school en zijn ouders tot troost is en gun hem nu alvast als hij groot is een mooie baan, een harmonieus gezin en uiteindelijk een voldane oude dag op zijn datsja.
<|endoftext|>
De documentaire over Kees van Kooten en Wim de Bie was meer dan een mooi portret: het was ook een heimelijke wenk aan mij.
Dat zit zo. Aan het eind van hun samenwerking had Van Kooten een burn-out. Hij zat in een diep dal, tot de SLAL (Stichting Litteraire Activiteiten Leeuwarden) hem in ‘98 benaderde.
Die wilde het 15-jarig bestaan vieren met een leesfeest in de Harmonie. Iedereen kon zijn favoriete boek en leesstoel meebrengen.
Er waren sprekers en Van Kooten moest alles aan elkaar praten. Tot verbazing van de organisatie zei hij ‘ja’.
Harmoniedirecteur Gerard Tonen las het liefst in bad en deed dat op dat leesfeest ook. Hij weet het nog goed: ,,Vond ik zelf zeer gewaagd om en public naakt dat water in te stappen. Ik beschouw het toch wel als een hoogtepunt in mijn leven, in bad zitten en voorgelezen worden door Kees van Kooten. Kunnen weinig mensen zeggen.’’
Van Kooten had zelf geen boek meegebracht. ,,Als u wel iets mee had moeten nemen’’, vroeg ik hem, ,,welk boek was dat dan?’’
,,De Kapellekensbaan’’, zei hij zonder aarzeling. ,,Dan vergeet je op wat voor stoel je zit.’’
Zo’n warme aanbeveling krijg je niet vaak, dus de volgende dag kocht ik het boek van Louis Paul Boon, 26-ste druk, 1996. Maar het belandde op de stapel ‘binnenkort eens in beginnen’.
Het lag er nog steeds, tot aan deze documentaire. ‘Zeg, zou je niet eens in dat boek beginnen?’, leek Van Kooten me daarin te zeggen. ‘We worden er niet jonger op’. Dat nam ik ter harte, zondag sloeg ik het boek open.
Het is een bruisende Vlaamse roman waar alles inzit, ,,gelijk een kuip mortel die van een stelling valt’’, zoals Boon het zelf omschrijft. Soms is er een rare omweg nodig om alsnog door zo’n kuip getroffen te worden. asing.walthaus@lc.nl
<|endoftext|>
Zelden maak je zelf een revolutie mee. Gisteren gebeurde het me in De Bres in Leeuwarden. Er was een discussie-avond over de lokale omroep, de zaal zat tjokvol en ik mocht na de pauze in een soort forum mijn mening over van alles geven.
Of het afgesproken werk was, sprak niemand over de problemen bij de lokale omroep Mercurius, over de directeur die rond middernacht boze mails naar medewerkers stuurt of over de ruziezoekerige voorzitter.
Toch was het voelbaar: dit was een zaal vol onuitgesproken oud zeer.
Maar de dagen van het schrikbewind zijn geteld. Na de pauze stond Mercuriusmedewerker Edwin Kramp op en begon een manifest voor te lezen. Twaalf revolutionairen, allemaal bij de zender betrokken, hebben een plan gemaakt voor een nieuwe lokale omroep. Die moet weer terug aan de mensen.
Deze opstand van binnenuit noemt zichzelf Kwik - Mercury in het Engels. De zaal vond het fantastisch en ik ook. Een fluwelen revolutie! Zonder bloedvergieten, zelfs zonder Twitter of Facebook!
,,Een revolutie slaagt alleen als er een sterke leider is’’, zei iemand uit de zaal.
,,Die hebben we op het oog’’, zei het comité van twaalf. De hele eerste rij bleek met revolutionairen gevuld te zijn.
,,Jullie hebben de steun van Aed Levwerd’’, zei de voorzitter van die Leeuwarder historische vereniging, in de opwinding van het moment. Applaus.
,,We maken een doorstart’’, zei een strijder.
,,Het financiële plan ligt al klaar’’, voegde een ander toe.
De aanwezige wethouder kreeg een T-shirt en sprak over Kwik alsof de nieuwe omroep er al was.
Het was een historisch moment en ik stond er met de neus bovenop. A luta continua! 
<|endoftext|>
Ferd Crone, de burgemeester van Leeuwarden, gaat over de veiligheid als er een Elfstedentocht zou komen. Dat is mooi, iemand moet het doen. Het is wat een baan achter de schermen, maar dat past wel bij Crone.
Wiebe Wieling, de voorzitter van het elfstedencomité, moet na vergaderingen met 22 ijsmeesters beslissen of zo’n tocht er kan komen. Ook dat is mooi, want iemand moet het doen.
Het is een baantje dat enorm de aandacht trekt, maar dat past wel bij Wieling.
Zo dacht ik tenminste dat het in elkaar zat, maar dat zette Crone gisteren recht in het Friesch Dagblad.
,,Wiebe Wieling heeft geen doorzettingsmacht, die ligt bij mij’’, zegt hij daarin. Met andere woorden: zo’n Wieling kan zeggen wat hij wil, it sil al dan niet heve, oangean, barre of wêze, zodra ik als verantwoordelijke zeg ‘Hola! Niks ervan!’ dan gaat het feest niet door. Dan is het over en uit.
Dat is dan maar even duidelijk.
Die Wieling is het snoepje van de week, hij duikt her en der op en staat straks misschien zelfs met zijn witte haardos op mokken en T-shirts, maar als puntje bij paaltje komt is er hier maar eentje de baas. En dat is hij niet. Verder nergens om hoor, maar het is toch zinvol dat u dat even beseft.
Bij ons in het dorp woonde vroeger iemand die de zon ook niet in het water kon zien schijnen.
Bij hem kon je supergoed deurtje bellen, steevast stormde hij woedend naar buiten, aangetast in zijn waardigheid. Volgens de verhalen stond hij soms achter de voordeur met een luchtbuks in de aanslag om die rotkinderen mores te leren. Die buks heb ik nooit gezien, maar het maakte het deurtjebellen bij die opgeblazen kwast alleen maar opwindender.
<|endoftext|>
Als ik uit de school klap, belooft u dan dat u het niet verder vertelt?
Een van de jaarlijks terugkerende dingen wanneer het vriest zijn de speculaties over de Elfstedentocht. ‘De Wereld Draait Door’ had Erben Wennemars en Erik Hulzebosch maandag al uitgenodigd. De laatste zei: ,,Het gaat gebeuren.’’
Als dat uitkomt, zal Hulzebosch zijn dankbaarheid tonen door op elke stempelpost een half uur te zingen.
Niemand die het echt weet, natuurlijk, maar het is een plezierige vaderlandse bezigheid om het erover te hebben. Net als over het aftreden van de koningin of het falen van deze of gene voetbaltrainer. Dat van de Elfstedentocht is zelfs wel een beetje gezellig. Buiten is het donker en koud, onmenselijk rotweer eigenlijk, binnen maak je er al speculerend toch iets leuks van.
Een ander terugkerend ding is dat mensen hier in Friesland dan zeggen: altijd weer die Hollanders die over de Elfstedentocht beginnen. Hou toch eens op, overdrijf niet zo, alle eendjes zwemmen hier nog in het water.
Wees nuchter, net als wij, en gebruik het E-woord niet ijdel.
Maar dat laatste – dit is het geheim dat ik u vertel – is een leugen. Alle Friezen die ik ben tegengekomen, hebben het over de Elfstedentocht gehad. De een vertelde anekdotes van vroeger.
Een ander fluisterde dat hij al weet waar de huldiging gaat plaatsvinden. Een derde betoogde dat het volgende week al zo ver kan zijn. Weer een ander was bijna boos, omdat er geen ijs lag op de Leeuwarder Potmarge.
Mij als niet-schaatser valt zoiets op. Die Friese nuchterheid is lariekoek, hier wordt even hard gespeculeerd als overal.
Men laat het alleen niet merken en zal het zelfs ontkennen als je het rechtstreeks vraagt.
Ik reken erop dat dit echt onder ons blijft. 
<|endoftext|>
Alie Schaap zet een poppetje op tafel. Een kruipend Aziaatje met een mawashi om, net als sumoworstelaars. ,,Koop me!’’, hoorde Alie hem zeggen toen ze het beeldje zag op de kerstmarkt in haar woonplaats Sneek. Hij keek haar zo smekend aan. ,,Koop me dan!’’
,,Ze vroegen er twee euro voor. Maar ze hebben mij geleerd, je moet altijd afdingen. Ik dacht bij mijn eigen, een koe vangt een haas, dus ik probeerde het met één euro. Daarvoor deden ze het niet.’’
Het beeldje liet haar niet los.
Door de hele veemarkthal leek het haar na te roepen: ,,Ik ben in de steek gelaten, koop me dan toch!’’ En dat wilde ze ook, ze had er wel tíen euro voor over gehad. Maar haar zoon (ze heeft er vier) was erbij en zei: ,,Wat moet je met die rotzooi.’’
Even later verscheen een vrouw. ,,Die had het beeldje gekocht. Voor mij! Ik denk dat ze mijn gedachten kon lezen.’’
Verbouwereerd nam ze het aan en vergat haar weldoener te bedanken. (Dus als die dit leest, stuur even een mailtje.)
Nu staat het poppetje op de keukentafel, in het propere huis waar verder geen poppetjes of versiersels zijn. ,,Als ik er langsloop, aai ik hem over zijn bol.
Dat koppie zegt me wat, het is zo zielig. Dat heb ik met beesten ook altijd, ik zou wel een hondje willen hebben, maar ik loop al naar de tachtig. Pas heb ik met een zwerver in het park gepraat, die had ook zo’n zielige kop. Ik had zo met die man te doen.
Mijn jongens gingen enorm tegen me tekeer toen ik het later vertelde.’’
Een keer in de week gaat het poppetje mee naar de bingo. ,,In een doekie in mijn tas’’, zegt ze, met haar Amstelveense tongval.
,,Als ik daar ben, zet ik hem zo voor me neer. Och, je lijkt wel dement, zeggen ze dan. Dan zeg ik, ja hoor, zo dement zal ik wezen!’’
<|endoftext|>
Dat in Nederland cursussen bestaan om te minderen met homozijn wist ik niet, maar ze zijn er werkelijk en je kunt ze declareren bij je ziektekostenverzekeraar.
Ook voor Joden is het aan te bevelen, daar roept opperrabijn Talbag toe op.
Je kunt terecht bij de stichting Different, onderdeel van een fundamentalisch christelijke stichting die ‘Tot Heil des Volks
dent en populair bij de meisjes, die een innerlijke ,,gebrokenheid’’ met zich meedroeg. Het is geen ziekte, weet hij nu, maar God heeft gewoon liever niet dat je het doet. Bovendien gaat het vaak samen met drugsgebruik.
En dan is er de arme, homopornoverslaafde David. Hij kon maar niet stoppen. ,,Enkele mensen zeiden tegen mij: ‘David, er zit ergens een wortel. Die moet je ontdekken en verwijderen.’
Ik wilde die wortel alleen niet onder ogen zien.’’ Maar nu heeft hij alles bij het kruis neergelegd, vertelt hij.
Iedereen moet doen waar hij of zij gelukkig van wordt. Ook als je idee van geluk is: zo hard mogelijk wegrennen van mensen die je begeert en de rest van het leven bidden dat het je niet weer overkomt. Jouw leven.
Maar toch zou je soms wensen dat er cursussen zouden bestaan tegen domheid. Helaas is daar al eeuwenlang geen kruid tegen gewassen. 
<|endoftext|>
We zitten alweer elf dagen in het Jaar van het Immaterieel Erfgoed. Dat maakt ons, Nederlanders, bewust van onze tradities. Die worden vastgelegd door het Nederlands Centrum voor Volkscultuur om misschien op een internationale lijst van de Unesco te komen.
Denkt u nu: wat een nonsens, dan sla ik u om de oren met de mirrewinterhoornbloazers van Oldenzaal, het krombroodrapen in Munstergeleen en de bloedprocessie Boxmeerse Vaart. Dan zegt u vast ook: Ho ho, dat moet nooit verloren gaan, die rituelen maken ons tot wat we zijn. Snel op die lijst ermee.
Overal zijn groepen bezig om dat voor elkaar te krijgen, er is een website (www.jaarvanhetimmaterieelerfgoed. nl) waar je kunt zien wat er al binnen is.
En daar schrik je.
Want uit Friesland staat daar een paardenreddingboot op.
Niet die van Ameland, maar die van Terschelling. Dat eiland heeft er 57 jaar niet een gehad, maar kon in 2007 eentje op de kop tikken en trekt daar nu, na wat oefenen, op educatieve wijze de zee mee in. ,,Het op traditionele wijze in zee brengen van een roeireddingboot is vrijwel uniek in Noordwest-Europa’’, melden ze.
Vrijwel uniek, dat is zoiets als nogal zwanger: je bent uniek of je bent het niet. En uniek, dat is deze paardenreddingboot niet.
Hij is afgekeken van het eiland ernaast, dat er zonder onderbreking een heeft gehad en nog steeds heeft. Sterker nog, op de website staat bij het Terschellinger verhaal de Amelander reddingboot afgebeeld.
Misschien doet zo’n immaterieel erfgoedlijst er niet toe. Als mensen genoeg om hun tradities geven, blijven die bestaan en anders maar niet. Maar toch verbaast het dat Amelanders zich zo de kaas van het brood hebben laten eten. Of beter gezegd, dat Terschellinger jutters hen op dit digitale strand voor zijn geweest. En wat een Terschellinger jut, dat krijg je niet weer terug.
<|endoftext|>
﻿Martijn Barto, de voetballer, voorspelde in een talkshow in 2013 dat hij volgend jaar veertien doelpunten zou maken. ,,Met de trainingen erbij”, zei hij behoedzaam.
Op de site van Voetbal International staat dat hij in seizoen 2013-2014 acht doelpunten heeft gemaakt en in 2014-2015 twee. Hier moeten we het mee doen, Barto is er nu zelf niet. Maar met trainingen meegeteld kon dit wel eens aardig in de buurt zitten.
Bij het opruimen van de zolder vond ik Nostradamus: voor-
spellingen voor de jaren 19922001(vraag me niet hoe ik aan zo’n boek kom). Staat van alles in, enorme aardbeving in Californië, oorlog tussen Griekenland en Turkije, Israël verwoest, de eerste vlucht naar Mars. Niks van uitgekomen, terwijl 11 september 2001 juist weer ontbreekt.
Kortom, goed voorspellen is niet eenvoudig. Precies een jaar terug, in mijn laatste column van 2013, probeerde ik het zelf. Ik somde een reeks krantenkoppen op die we in 2014 konden verwachten. Achteraf wil ik mezelf niet op de borst slaan, maar ik heb het er niet gek afgebracht.
‘Kamervragen over Zwarte Piet’, ‘Pepernoten nu al in winkels’, ‘Ganzenjacht wekt woede dierenbeschermers’, ‘Slechts weinig overstappers zorgverzekeraar’ en ‘Nieuw plan Afsluitdijk’ hebben het afgelopen jaar allemaal de krant gehaald. Eveneens klopten de wat vaag omschreven dingen als ‘Boodschap Prinsjesdag: we zijn er nog niet’, ‘Controle schiet tekort: Jongeren komen toch aan drank’ en ‘Opkomst gemeenteraadsverkiezingen lager dan ooit’.
Makje, natuurlijk. Elk jaar zijn er wel twee, drie plannen voor de Afsluitdijk, met Zwarte Piet zullen we nog jaren omhannesen en die verkiezingsopkomst is ook een inkopper, die je komend jaar voor de provinciale verkiezingen moeiteloos weer kunt maken.
Maar een neergestort vliegtuig vol Nederlanders of een zomer vol windmolenbijeenkomsten die uiteindelijk nergens voor nodig zijn geweest, dat zie je niet aankomen.
Mijn laatste voorspelling vorig jaar was ‘Columnist Asing Walthaus had over hele linie gelijk, begint bijbaan als waarzegger’. Dat is niet uitgekomen en ik durf te voorspellen dat het ook nooit gaat gebeuren.
<|endoftext|>
<|endoftext|>
De bus op de pier van Nes was al propvol en nog steeds stapten er mensen in. Zoals een gezin met twee jongetjes, die in het gangpad moesten staan. De oudste was misschien zes, de jongste vier.
,,Dit is een avontuurlijke manier van reizen, hè?”, zei hun moeder. ,,Je moet je goed vasthouden aan de paal, anders vlieg je straks door de hele bus heen. En denk erom, je moet niet op dat knopje drukken. Want dan zet de chauffeur je uit de bus en moet je nog een heel eind lopen.”
De jongste pakte de paal ste-
vig beet en keek strak naar het knopje, net iets boven zijn gezicht. ,,Niet op drukken?”, zei hij.
,,Als het tijd is mag jij op het knopje drukken”, beloofde zijn moeder. Dat was haar oudere broer even te gortig. ,,Ik ben de oudste”, zei die. ,,Mag ik op het knopje drukken?” ,,Nee liefje, jij mag de andere keer weer drukken”, zei moeder diplomatiek. ,,Jij bent de oudste, dan moet je je ook zo gedragen.”
,,Zijn we er al bijna?”, vroeg de jongste nog geen minuut later, terwijl hij nog steeds naar het knopje keek. ,,Nee, we zijn er nog lang niet”, zei zijn moeder.
,,Waar ga je heen?” vroeg een passagier hem. ,,Naar het hotel”, zei de jongen. ,,Hotel De Amelander Kaap”, vulde zijn moeder aan. ,,Oh, dan zijn jullie er nog lang niet”, zei de passagier. ,,Dan zit je sowieso nog wel een kwartier in de bus.”
,,Weet je wat”, zei de passagier even later. ,,Ik moet er bij de volgende halte uit. Jij wilt vast wel voor mij op het knopje drukken?”
De jongste keek schrikachtig, eerst naar de passagier, toen naar zijn moeder. De chauffeur riep de volgende halte al om. ,,Dat is mijn halte hoor”, zei de passagier. ,,Ik wil eruit.” Anderen bemoeiden zich er nu ook mee: ,,Drukken! Drukken!”, riepen ze.
Vlak voor de halte drukte de jongen op de knop. ,,Yeah!”, riep de passagier en stak haar duimen omhoog.
<|endoftext|>
<|endoftext|>
Meat Loaf is op De Veenhoop geweest, Status Quo, ELO, Percy Sledge. Maar de keer dat Joe Cocker er voor vierduizend man optrad, 8 juli 1985, is een van de beste afleveringen geweest, zegt organisator Bauke Algera. Hij haalde Cocker destijds op uit België.
,,Dat stond in zijn contract”, zegt Algera. ,,Vervoer naar de Veenhoop. Dus we hebben hem met een grote toerbus uit België gehaald. Joe Cocker in Concert: De Veenhoop stond er op de zijkant, vond-ie prachtig.”
,,De avond ervoor was hij de slotact van Torhout-Werchter.
Daar was een publiek van wel tachtigduizend man. Hoe komen we hier in godsnaam weer weg, dacht ik toen ik achter het podium stond. Daar hadden die Belgen iets op gevonden. We werden met zijn allen in drie brandweerwagens geladen en die reden dwars door het publiek naar de uitgang. Konden we snel door naar het hotel in Brussel en de volgende ochtend naar De Veenhoop.’”
Cocker stelde geen bijzondere eisen. ,,Maar we hadden een goede installatie en in zijn kleedkamer was een bierkraan ingebouwd. Want hij was dol op beer on draft.” Duur was hij ook niet. ,,Volgens mij 75.000 gulden. Dat was een koopje.”
Het concert in de Veenhoop begon met Talking back to the night en sloot na dik een uur af met With a little help from my friends.
Er volgden drie toegiften: You are so beautiful, The letter en Watching the river flow.
Het was het begin van een hechte band. Tot ergens in 2008 organiseerde Algera de Europese toernees van de zingende gasfitter, met wisselende managers. In de tijd van de Veenhoop was dat Michael Lang, een van de organisatoren van Woodstock.
,,We hadden een professionele relatie, maar Cocker was een hartstikke leuke gozer, lekker joviaal, een typisch Britse jongen”, zegt Algera. ,,Zo’n man van: kom er even bij zitten en neem ook een biertje. We huurden de mooiste auto’s voor hem, maar hij zat liever in de vrachtwagen met de crew.”
<|endoftext|>
De Britse politicus Nigel Farage, die zo anti-Europa is (anti-van alles, eigenlijk), is vorige week door een van zijn partijleden, een voormalige bokser, met Jezus vergeleken. Dat partijlid is inmiddels geschorst. Was dat al raar, vrijdag werd Farage door de binnenstad van Londen gevolgd door een man die eruitziet als Jezus op leeftijd. Een rijzige man met lang haar, een baard en een ruige kaftan aan. Er staan foto’s van in de Engelse kranten. Farage doet net of hij het niet ziet en telefoneert, terwijl deze Jezus pal achter hem loopt, met een treu-
rige blik en schilderachtig gespreide armen.
Deze man is Kevin Lee Light, de ‘Jezus van Hollywood’. Hij verdient de kost met Jezus spelen, wat hij in zijn thuisstad Los Angeles geregeld doet, gewoon op straat. Hij poseert er voor selfies en duikt op bij demonstraties rond het homohuwelijk, met een bordje om zijn nek: Marry who you love. Hij was als kerststunt naar Londen gehaald door reclamebedrijf Mother.
Het kan nog raarder. Een ander Londens reclamebedrijf, Anomaly, heeft een fotokalender voor 2015 uitgegeven die Sexy Jesus heet. Op het omslag staat een gespierde jongeman (fotomodel Edward Saxby) met Jezushaar, doornenkroon en een autoband in zijn hand. He? Wat?
Elke maand heeft zo’n pinupfoto. In april legt Jezus een ei, in mei blust hij een brandend braambos, en in oktober tilt hij zijn tuniek een eindje op en toont een blote bil: the other cheek. Opmerkelijk. Was kerst altijd al commercieel, nu hebben de reclamebureaus Jezus ook ontdekt.
<|endoftext|>
We gingen naar de opening van de Haak, dat enorme wegenaanlegproject. Het verzamelpunt was bij een boerderij. Chauffeur A.
zette A Dramatic Turn of Events op, een album van Dream Theater. ,,De beste band van de wereld”, zei hij.
Al gauw zagen we de boerderij. Maar die lag één weg verder dan de onze en na een paar afslagen ineens aan de andere kant van de weg. We reden door een zee van nieuw asfalt, frisse viaducten, langs taluds met versgelegde graszoden zover het oog reikte. Mensen in oranje
hesjes werkten in bermen, mensen in gele hesjes regelden verkeer, want op sommige stukken reden al auto’s. Wat we ook deden, we kwamen niet dichterbij, al zagen we al allerlei gasten rondlopen.
Chauffeur A. koos op goed geluk afslagen die de juiste kant op leken te gaan en dan tot bij de sipel van Deinum bleken te leiden. ,,We draaien om”, zei hij column asing walthaus kordaat op een verder verlaten weg. Twee oranje hesjes verderop legden minutenlang armzwaaiend uit, hoe we volgens hen bij de boerderij moesten komen, die misschien 50 meter achter hen stond. ,,Ik snapte er niks van en het was ook nog in het Fries”, mopperde hij, terug in de auto. Hij nam weer een afslag.
,,Hoe bevalt deze weg?”, vroeg ik. ,,Ik vind het wel mooi dat ik de eerste ben die hier rijdt”, zei hij. ,,En de bewegwijzering?”, vroeg ik. Pas toen zag hij de borden. Die stonden allemaal met de achterkant naar ons toe.
Verderop wenkte een traffic manager (geel hesje) ons als een razende, want er naderde al een dikke Audi. ,,Wat is de bedoeling”, vroeg hij bars. ,,Uw collega’s wezen deze kant op”, zei chauffeur A. ,,Daar geloof ik helemaal niets van”, zei de manager en stuurde ons boos terug.
We haalden de opening op het nippertje. Ik vertelde dat wij de allereerste spookrijders zijn geweest van de Haak om Leeuwarden. ,,Nou, daar zou ik maar trots op zijn”, foeterde de organisator.
<|endoftext|>
Naast me zat de hipste oma van Leeuwarden, mevrouw B (71). Ze woont vlakbij het christelijk gymnasium, daar werd een poëziesteen onthuld en dat wilde ze meemaken. ,,Zo vaak kom je niet in die school”, zei ze. Ze droeg een leren broek, een paarsblauwe jas, de nagels gelakt. Buiten trof ik haar al, ze moest ondersteuning hebben vanwege het stoepje. De steen lag daar al, onder een lap. ,,Zal ik die even optillen?”, stelde ik voor. ,,Dan kunnen we het vast lezen.”
,,Dat hoort niet zo!”, zei ze ferm. ,,Mannen! Ze zijn altijd nieuwsgierig.”
Mevrouw B vertelde dat ze al zeven jaar weduwe is. Pas dit jaar is ze voor het eerst aan de stilte in huis gewend. ,,Als ik beneden kwam, zette ik eerst direct de Friese radio aan.”
In de hal - hier heet dat aula - luisterden we naar de speeches. Op de muur platen van Griekse tempels, teksten in dode talen.
Tegels op de vloer, een enorm trappenhuis en donkerrode gietijzeren pilaren en balken met klinknagels. Een echte school.
Dichter Koos Hagen, oudleerling, vertelde hoe hij hier in 1950 als elfjarige jongen voor het eerst kwam. ,,Ik keek er niet naar uit”, zei hij. Want in de pauze werd je door oudere leerlingen meegesleept en over het hek bij de fietsenstalling gehangen. Dan gingen ze je hupen, totdat rector Van der Meer poolshoogte nam en zei: ,,’t Is zo wel genoeg jongens.” Hupen was, legde Hagen uit, dat ze je op je billen sloegen ,,als mitrailleurvuur”. Een paar leerlingen van nu leek het wel iets om die traditie in ere te herstellen.
Mevrouw B vermaakte zich en vond het een mooi gedicht. Maar minder mooi dan dat van Nicolaas Matsier, bij het MCL. ,,Dat begint met ‘God van de drempel, ogen voor en ogen achter’”, zei ze. ,,Ik lees het altijd als ik daar wezen moet. Anderen lopen er zo langs, die zullen wel denken, wat staat dat mens daar in de weg. Maar dat kan me niks schelen.”
<|endoftext|>
Lambertimarkt heet de kerstmarkt in Oldenburg. En hoewel het tussen kerstmarkten en mij nooit klikt, ging ik er zaterdag heen. Ik was daar toch en een Duitse kerstmarkt had ik nog nooit meegemaakt. Terwijl het fenomeen daar is uitgevonden, net als de bh en de boekdrukkunst.
Het was makkelijk te vinden. Je volgt de stroom mensen vanaf het station, herkenbaar aan de kerstmutsen op hun hoofd of de vilten geweien met belletjes erin.
De markt is een verzameling verlichte hutten vol Lebkuchen-
herzen, Bratäpfel, Flammlachs, Feuerzangenbowle, Schokobananen en marsepein uit Lübeck. Bovendien verkopen ze er creatief beschilderde vogelhuisjes, glazen dingen om waxinelichtjes in te doen en je kon ter plekke een kaars laten maken in de vorm van je eigen hand (14 euro) of die van je kind (7 euro). Genoeg gezapigheid voor een fikse winterdepressie dus.
Tot ik bij de pony’s kwam. Er was een tent met een piste vol zaagsel en een stuk of acht pony’s, waar kinderen rondjes op konden rijden. De voorste pony heette Mausi en keek al niet eens meer naar de mensen. Erop zat een meisje van een jaar of zeven. ,,Maria!”, riep haar moeder, en maakte een foto. Maria zwaaide, niet beseffend dat die foto over een jaar of twintig op haar bruiloft geprojecteerd gaat worden en iedereen dan vertederd zal lachen en ‘waar blijft de tijd’ gaat zeggen.
Terwijl de pony’s zich in beweging zetten, klonk Stop the Cavalry van Jona Lewie. En of het nu de pony’s waren, de muziek, de geur van wijn: ineens was ik in kerststemming.
Mensen zagen het en spraken me spontaan aan. Een echtpaar in de Glühweinhut vond dat onze koning sinds kort zo lelijk op de euromunten staat. De kastanjeverkoper zette zijn theorie uiteen dat je uit boeken niet half zoveel leert als van het leven zelf en dat hij elke dag iets nieuws opsteekt. U moet geen boeken lezen maar goed opletten, zei hij.
Dit gevoel is wat ze bedoelen met welbehagen. Benieuwd of het twee weken meegaat.
<|endoftext|>
Heimelijk had ik gehoopt dat de feestelijke opening van het Richard Hageman-aquaduct echt in dat aquaduct zou zijn.
Hageman, dat weet u natuurlijk, is in 1881 in Leeuwarden geboren en was achtereenvolgens pianowonderkind, orkestdirigent in New York, componist, schrijver van filmmuziek, vooral voor westerns, en winnaar van een Oscar voor de muziek voor Stagecoach uit 1939.
Deze zomer zat ik met pianist en Hagemankenner Nico de Villiers op een terras in Leeuwarden te filosoferen over waar die
Oscar gebleven kan zijn. Kinderen had de componist niet. Ooit heb ik in een dolle bui alle Hagemans die ik in Californië kon vinden een mail gestuurd of ze familie waren, maar de meesten hadden nog nooit van hem gehoord. Het was weliswaar een gedeelde Oscar, maar toch, het zou aardig zijn wanneer dat beeldje in Leeuwarden zou staan, als ze er verder toch niks mee doen.
Naar die man is dus nu een van de drie nieuwe aquaducten rond Leeuwarden genoemd. Gisteren werd de opening van het Hageman-aquaduct gevierd met een gratis concert. Pianist De Villiers was er speciaal voor uit Londen overgekomen. Ik had van tevoren al hele visioenen hoe een concert onder het water bij stormwind zou zijn. Ronddwarrelende bladmuziek en een bezeten pianist, met zangeres en celliste, die als duivelskunstenaars boven de elementen uit zouden spelen.
Zo was het niet, lees het maar elders in de krant. Het was een prachtconcert in een windvaste tent vlakbij het aquaduct. Koud was het wel. Bassist Florian den Hollander, die op blote voeten een jazzversie van Hagemanmuziek speelde, was na de pauze verdwenen. Toen cellist Corinne Morris blootgeschouderd verscheen zei iemand achter me: ,,Kinst noch better op bleatte fuotten stean.” Maar dat was het wel, qua elementen.
Tijdens het concert kwam De Villiers met een nieuwtje over die Oscar. Hageman heeft dat beeldje destijds niet zelf in ontvangst genomen, want hij moest die avond een jonge zanger begeleiden. ,,Ik kan niet”, had hij gezegd toen de Academy hem uitnodigde. We speuren verder.
<|endoftext|>
Deze week komt The battle of the five armies over ons heen, de derde en laatste film naar The hobbit van J.R.R. Tolkien. Dat boekje is uitgesponnen tot drie forse films, samen de duurste filmproductie ook. Dit slotdeel zou eerst There and back again heten, de ondertitel van het boek. Maar regisseur Peter Jackson koos voor iets pittigers.
Kayleigh Kingma uit Leeuwarden (19) is vorige week maandag naar de première in Londen geweest, maar heeft de film nog niet gezien. ,,Dat ik hem daar niet zou zien wist ik van tevo-
ren”, zegt ze. ,,Dat is alleen voor genodigden, hele rijke mensen en prijswinnaars.”
Wel stond ze vooraan bij de rode loper, verkleed als de roodharige elf Tauriël.
Ze is fan van de boeken sinds haar vader ze haar vroeger voorlas en ze daarna de films zag. Nu de allerlaatste film er is, besefte ze: het is nu of nooit. ,,Daar wil ik heen, dacht ik.”
Ze vertrok vrijdag met de bus naar Londen, waar ze nooit eerder was geweest.
Op internet had ze gelezen dat er zondag bandjes zouden worden uitgedeeld aan fans die bij de rode loper wilden staan. Tweeduizend stuks. Hoe lager het getal, hoe beter de plek. Sommigen kampeerden er zaterdagnacht al, maar zij ging zondagochtend vroeg, en kreeg 517.
Best een goeie plek. Haar selfie met de Schotse acteur Billy Boyd (voor kenners: Peregrijn Toek in de Lord of the ring-films) bewijst dat.
En ze heeft acht handtekeningen verzameld in haar Engelse editie van The Hobbit, onder anderen van Roy Tolkien (kleinzoon van de schrijver) en Ian McKellen (Gandalf).
Dinsdag 2 december vloog ze voldaan terug. Ze heeft de sfeer geproefd en andere fans ontmoet. En de film, die ziet ze vanavond. ,,Ik denk dat het heel droevig gaat worden, ik weet wat er gaat gebeuren. Maar ik denk dat Peter Jackson ook een paar verrassingen in petto heeft. En een grote plottwist.”
<|endoftext|>
Wijn, zegt de Amerikaanse politicus, boekdrukker, krantenuitgever, schrijver, postkantoorhouder, uitvinder van de bibliotheek, burgeractivist, staatsman, diplomaat en geleerde Benjamin Franklin, is een geschenk van God. En als Benjamin Franklin dat zegt, dan moet het wel zo zijn. Hij was een schoolvoorbeeld van eerlijkheid en staat daarom op de briefjes van honderd dollar.
Hij schreef het aan een Franse vriend, in een brief uit 1779 over wijn. Want In vino veritas, de waarheid zit in de wijn, stelt hij.
,,Vóór Noach hadden de mensen alleen maar water te drinken, dus die konden nooit de waarheid vinden. Daarom ontspoorden ze, ze gingen verschrikkelijk de fout in en werden uiteindelijk uitgeroeid door datzelfde water dat ze zo graag dronken”, stelt Franklin vast.
,,De goede Noach, die zag hoe al zijn tijdgenoten door dat verschrikkelijke drankje waren uitgeroeid, had er een weerzin voor gekregen. God schiep de wijnrank om zijn dorst te lessen, en onthulde hem de kunst van het wijnmaken. Met behulp van die drank ontdekte hij vele, vele waarheden.”
Franklin heeft meer Bijbelse voorbeelden: ,,Men heeft het over het veranderen van water in wijn, op de bruiloft van Kana, en noemt dat een wonder. Maar die verandering gebeurt elke dag voor onze ogen, door de goedheid van God. Kijk maar, het water valt uit de hemel op onze wijngaarden en gaat door de wortels de druiven binnen om in wijn veranderd te kunnen worden. Dat is het doorlopende bewijs dat God van ons houdt en ons graag gelukkig ziet. Dat wonder van Kana werd enkel gedaan uit tijdbesparing, omdat er onmiddellijk behoefte was.”
Ik stuitte dit weekeinde op die brief, omdat ik meende dat Franklin dat van het geschenk van God juist over bier had gezegd.
Zo heb ik het eens op een T-shirt gelezen. En dat citaat was me na de afgelopen dagen goed van pas gekomen, omdat er wegens feestelijkheden redelijk veel bier is gedronken.
Maar ik herinnerde het me verkeerd. Zal wel van dat bier komen.
<|endoftext|>
Vandaag is het Sinterklaas, het leukste feest van Nederland.
Zo’n 35 jaar geleden begon mijn loopbaan als hulpsint bij vrouwenclub Ald Húzum, die eens in de maand bijeen kwam en eens in het jaar een reisje maakte naar de echoput van Apeldoorn of zoiets. Sindsdien ben ik elk jaar wel ergens Sint Nicolaas geweest. Vandaag mag ik te paard door Hollum, gisteren was de kerk van Ballum tot de nok toe gevuld vanwege de Sint en zijn pieten.
Het boeiende van de Sint is, dat hij echt macht heeft, zelfs al
gelooft niet iedereen dat hij bestaat. Het respect zit zo diep, dat zelfs grote mensen met de mond vol tanden staan als ze ineens de Sint naast zich zien. Het is bijvoorbeeld fantastisch om als Sinterklaas, onderweg naar je bestemming, op de ruiten van auto’s naast je te tikken.
Toen ik twintig jaar geleden was uitgenodigd voor de F’jes van voetbalclub Rood-Geel in Leeuwarden, werd ik thuis opgehaald door een vrijwilliger, Kees. In de paar minuten dat Kees bij me was, had een politieman een parkeerbon onder zijn ruitenwisser gestoken. Niet onterecht: de auto stond op de stoep.
,,Dat kost wel vijftig gulden”, zei Kees geschrokken. Daarom reed Sint met zijn Pieten in vol ornaat naar het politiekantoor.
,,De Sint heeft een bekeuring gekregen”, zei ik met een plechtige stem tegen de baliemedewerker. Ik overhandigde hem de bon.
,,De parkeerwachter is hier net binnen”, zei die na lezing. Hij belde hem meteen op. ,,Er staan hier drie kwaaie mensen voor je aan de balie”, meldde hij. ,,Ik zou maar versterking meenemen.”
Daar kwam een jonge man die - ongelogen - meteen bloosde toen hij zag dat hier Sint Nicolaas en twee zwarte pieten stonden. ,,Was dat echt uw auto?”, vroeg hij bijna verlegen. ,,Wis en waarachtig”, zei de Sint, met zijn ouderwets woordgebruik. De man was er zo van onder de indruk dat hij de boete ter plekke verscheurde.
Je zou het corruptie kunnen noemen, maar geef toe, het is fantastisch.
<|endoftext|>
In de jaren vijftig was de jeugd opstandig. Ook in Leeuwarden.
IJkpunt was de film Rock around the clock in 1956. De film die volgens de krant ,,een swingwoede (had) veroorzaakt die de Engelse politie in vele steden voor grote moeilijkheden had gesteld”. De muziek was een modeverschijnsel, vond de Volkskrant, voor ,,jongens en meisjes die wat opwinding verlangen na een dag op kantoor of fabriek”.
In Amsterdam gebeurde er niks bij, maar in provinciesteden braken relletjes uit. ,,Onder het
zingen van het Rock en Roll-lied ging men hossen over de Wirdumerdijk, de Nieuwestad en het Ruiterskwartier”, signaleerde de LC in oktober 1956. Jeugd schopte tegen lantaarnpalen en had een grote mond. De politie maakte er voortvarend een eind aan en burgemeester Adriaan van der Meulen verbood verdere vertoning. Maar er was iets veranderd met de jeugd.
We zijn bijna zeventig jaar verder. Het duo Très Chic speelde zondag in het Oranje Bierhuis. Frans van der Borg met rode leesbril achter de toetsen, zanger Arnold de Jong zonder bril. Muziek van The Fortunes, Zorba de Griek, Release me van Engelbert Humperdinck, Blue suede shoes. Ook veel rock-’nroll.
De dansvloer stroomde vol. In het bierhuis komen wat oudere, minder soepele bezoekers, maar dat weerhield ze niet om er nu alles uit te gooien. Het condenswater droop van de ramen, een danser viel, grijze dames zongen Yeah Yeah.
Tussen de nummers riep iemand uit de zaal: ,,Komt nou Ut Woanskip?”
,,Dat komt straks wel, Cambuur het verloren”, zei De Jong. En toen met dat Woanskip was afgesloten en het duo Très Chic uitnodigend wees op de voorraad cd’s die ze bij zich hadden, riep een bezoeker: ,,Ik koop de hele koffer, dan is het maar van de markt.”
Daarna reed iedereen braaf en voldaan naar huis, over Wirdumerdijk, Nieuwestad of Ruiterskwartier. Het is moeilijk om in deze senioren de generatie rebellen uit de jaren zestig en zeventig te herkennen, maar hier was er toch een glimp van op te vangen.
<|endoftext|>
Tom Shippey is een lange Brit, die aan acteur Michael Gambon doet denken. Nog voordat hij iets heeft gezegd, ben je al onder de indruk. Hij is kenner van middeleeuwse literatuur, maar weet ook alles van sciencefiction en fantasy. En vooral van De hobbit en In de ban van de ring,de boeken van J.R.R. Tolkien. Die hij persoonlijk heeft gekend. Hij heeft zelfs in het rugbyteam van Tolkien gezeten, maar een halve eeuw later.
Zaterdag was Shippey in Leeuwarden om over Tolkien te vertellen in het Paleis van Justitie.
Eerst had hij het Fries Museum bezocht, vertelde hij me toen ik van tevoren met hem zat te praten. Dat ging tot zijn verbazing al om vijf uur dicht.
Tijdens zijn verhaal die avond trok hij De hobbit uit zijn tas, in de Friese vertaling van Anne Tjerk Popkema. Een naam die Shippey op bijzondere wijze uitsprak, Annetjurk Pápkma. Hij had dit boekje al een paar jaar, want voor wie moeiteloos Oudnoords en Oudengels leest, is Fries een fluitje van een cent.
,,Ik was vanmiddag in jullie boekhandel”, zei hij op theatrale toon, terwijl hij het Friese boek omhoog hield. ,,Hoe heet die, Vander…”
,,Van der Velde”, zei de zaal. ,,Van der Velde. Ik liep naar binnen en zei: Toon me waar je de Friese boeken hebt. Ze brachten me naar een tafel met wat boeken erop. Ik zei: Dit is Leeuwarden, isn’t it? Dit is Friesland, isn’t it?Isditalles wat je hebt? Ik liet ze dit boek zien en vroeg: waar is hier de Friese vertaling van De hobbit, van Anne Tjerk Popkema? Ze gingen het magazijn in. Ik geloof dat ze er ergens nog een hadden.”
,,Daarom daag ik jullie allemaal uit”, hield hij zijn gehoor voor, ,,om maandag naar die boekwinkel te gaan en te zeggen: Ik wil De hobbit in de vertaling van Anne Tjerk Popkema. En als ze het niet hebben ga je boos staan schreeuwen. That’ll teach them a lesson.”
<|endoftext|>
Wie de afgelopen week toevallig in Madras was is vast naar Butterflies who live in the sun must die young geweest. Een voorstelling van Theater Nisha over Mata Hari met maar één actrice, Shakthi Ramani.
Het stuk, afgelopen zomer ook al opgevoerd, is geschreven en geregisseerd door Venkataraman Balakrishnan, zijn vrienden noemen hem Bala. Als jongen dacht hij dat Mata Hari een soort James Bond was maar dan met borsten. Inmiddels weet hij beter en maakte hij een voorstelling waarin ze al dansend over
haar leven vertelt. De maker is ervan overtuigd dat ze nooit een spionne geweest is, maar ze is afgestraft voor haar prikkelende levenswijze.
Op de Facebookpagina van Theater Nisha maakten ze het publiek van tevoren lekker met Mata Hari-trivia. Je hoeft er niet voor naar Madras om het te lezen, dat kan gewoon thuis.
Het zijn allemaal interessante weetjes, waarvan ik geen idee heb of ze wel waar zijn. Dat Mata Hari na haar scheiding haar werkster heeft betaald om haar dochter Non bij haar ex weg te halen. Dat Ernest Hemingway heeft beweerd, dat hij wel eens met Mata Hari naar bed is geweest. Wat helemaal niet kan, want hij kwam in 1918 voor het eerst naar Parijs en zij was een jaar eerder geëxecuteerd.
Dat ze haar pony zou hebben doodgestoken met een gouden stiletto voor ze op missie naar Frankrijk ging, omdat ze de gedachte niet kon verdragen dat een ander erop zou rijden. Dat na haar dood haar schedel naar het Anatomisch Museum in Parijs is gegaan en daar in 2000 gestolen bleek te zijn. Dat ze, toen ze was doodgeschoten, er zo uitdrukkingsloos bij lag, dat eraan getwijfeld werd of ze wel dood was. Een officier schoot haar voor alle zekerheid nog eens van dichtbij door haar slaap. En dat ze in haar geboortestad Leeuwarden eerst omstreden was, maar er nu een beeld staat op het stadsplein.
Als ik dat allemaal in Madras had gelezen, was ik zeker naar die voorstelling gegaan.
<|endoftext|>
Gisteren is in Nederland de verkiezing van het Woord van het Jaar begonnen, door uitgeverij Van Dale, die van het woordenboek. Je kunt niet zomaar wat indienen, er is een voorselectie gemaakt van woorden die in de media voorkwamen. Als aanmodderfakker, churchie, onesie, gendervakantie, normcore, spornoseksueel, jubelton, loomen, kamikazecoalitie of salariswagen.
Zelfs als ze verkozen worden, leven zulke woorden vaak maar kort. Geen mens die het woord van 2004, tien jaar geleden, nog weet (superministerraad), laat
staan gebruikt. Maar het spel is leuk.
In Duitsland hebben ze ook zoiets. Geen wonder, het Duits heeft mooie woorden voor lange begrippen: Krimi voor kriminalroman (misdaadroman), wiwi voor wirtschaftswissenschaftler (econoom). Sinds 2008 kiest Langenscheidt, de Duitse woordenboekuitgever, het Jugendwort des Jahres. Het begon met Gammelfleischparty, oftewel een feestje voor dertigplussers met hun oude, gammele vlees. Maandag werd het Jugendwort van 2014 bekend. Het zijn drie woorden, dus eigenlijk een uitdrukking: Läuft bei dir.
Het stond in Der Spiegel,in Bild,indeFrankfurter Allgemeine. Volgens die laatste krant zei iedereen dit tien jaar geleden al. Maar hoe ik ook mijn best deed, ik snapte de uitdrukking gewoon niet. Volgens de jury betekent het net zoiets als Du hast es drauf! En kun je het ironisch gebruiken als synoniem van cool of krass.
Dan maar een Duitse kennis uit Hamburg vragen. ,,Het betekent zoiets als: lekker bezig, goed voor elkaar”, zei hij.
Hoor je het wel eens, vroeg ik. ,,Ik als Duitse Grufftie heb het tot nu toe maar heel zelden gehoord’’, zei hij. ,,Wat wel weer leuk is, is dat tegenwoordig bijna niemand meer geil zegt. Sinds een paar jaar hoor je veel vaker het ouderwetse grossartig.’’
Ook goed om te weten. Dat woordje geil of zelfs affengeil voor alles wat je leuk vindt, was toch een beetje raar. Maar wat is in vredesnaam een Grufftie?
,,Grufft betekent graf’’, legde hij uit. ,,Een Grufftie is een oud iemand, al bijna dood. Iedereen boven de vijftig kan een Grufftie genoemd worden.’’
<|endoftext|>
Je kunt Jolanda Cazemier uit Leeuwarden niet kwaaier krijgen dan door te zeggen dat de Amerikaanse zangeres Ellen Foley vrijdag heeft geplaybackt in het programma Noardewyn Live. Dat is op Facebook beweerd. Cazemier weersprak het meteen.
Foley trad vrijdag op in Muziekcentrum Schaaf. Jolanda Cazemier was erbij. Zij is haar grootste fan, in elk geval in Friesland. Vorige week vertelde ze in deze krant hoe ze als vijftienjarig meisje uit haar coma was ontwaakt dankzij een bandje, dat Foley voor haar had ingesproken.
Dat verhaal heeft veel losgemaakt. Een vrouw die haar destijds verpleegde, zocht contact. De dochter van de bakker uit haar woonplaats Dronrijp ook. Op straat werd haar gevraagd, of ze ervoor voelt iets te gaan doen met mensen met niet-aangeboren hersenaandoeningen.
Eerst maar even: Hoe was het concert vrijdag? ,,Heel mooi”, zucht Cazemier. ,,Ze had alleen met een bekend nummer moeten openen, vind ik. En het was jammer dat de ploeg met wie ik was maar weinig kennis van Ellen Foley had. Op een gegeven moment zong ze Heaven can wait, en toen zei iemand: dit nummer ken ik, van wie is dat ook alweer.”
Cazemier is nog geschokt. ,,Dat is van Meat Loaf!”
Eerder die dag had Cazemier haar al ontmoet bij Noardewyn Live. Ze gaf haar idool een zelfgemaakt schilderij van een op het water landende zwaan. En ze zaten zo te kletsen, dat ze de studio uit moesten en op de gang verder gingen. ,,Ze heeft me zelfs nog op de wang gezoend”, zegt Cazemier, een beetje giebelig. ,,Tuurlijk wist ze nog wie ik was.”
Foley zong er het nummer Guilty. ,,Live”, benadrukt Cazemier. ,,Alleen liep er een bandje mee, zodat het lijkt of ze playbackte.” ,,Het was een hele goeie vrijdag”, zegt ze. De hele zaterdag moest ze ervan bijkomen. ,,Een heerlijk luie dag, niks gedaan in huis, alleen lekker voor de honden gezorgd”. Ze is voldaan. ,,Ik had gewoon het gevoel dat Ellen Foley speciaal voor mij naar Leeuwarden is gekomen.”
<|endoftext|>
Op zijn sterfbed moet Goethe gezegd hebben: Mehr Licht! Helemaal vast staat dat niet, dokter Carl Vogel schrijft het maar die was net de kamer uit toen de dichter zijn laatste adem uitblies. Dokter Vogel vond het wel waarschijnlijk, want Goethe had altijd een hekel gehad aan duisternis, ,,in alle opzichten”.
Dat snap ik, want licht is mooi. Daglicht in de eerste plaats, maar kunstlicht ook. Weinig dingen kunnen tippen aan de flonkerende schoonheid van een verlicht boorplatform. Of Manhattan bij nacht, waar je
nooit op uitgekeken raakt. Of die psychedelische neons en ledschermen van Las Vegas, midden in de woestijn, waar de Achmeatoren met enkel zo’n rood streepje nog wat van kan leren.
Wel eens een haventerrein bij nacht gezien, met al die containers, scheepswanden en hijskranen? Het kan ook bescheidener: een straatlantaarn tussen de loodsen van een industrieterrein kan ronduit ontroerend zijn. Ga bij middernacht onder een werkende vuurtoren staan en probeer maar eens niet onder de indruk te zijn. Had Goethe ook prachtig gevonden.
Maar het zijn duistere tijden. Laatst zat ik aan tafel met Nynke-Rixt Jukema, die net had verteld over Feel the Night, een culturele-hoofdstad-duisternisviering in 2018. De sterrenhemel is zo mooi, vindt ze, die moet je altijd kunnen zien. Dat wil niet met lampen aan. En van die felverlichte booreilanden raken trekvogels in de war. Bij mist vallen ze, na uren rondjesvliegen, dood in het water.
Die afkeer van kunstlicht wordt er nu zelfs bij schoolkinderen al ingehamerd. Een groep leerlingen van Simon Vestdijk (de school, niet de man) ging woensdag de zee op om te zien hoe het zit met de ‘lichtvervuiling’ boven Harlingen. Zo’n woord maakt al duidelijk hoezeer de krachten van de duisternis kunstlicht hier in een kwaad daglicht stellen. Gelukkig was er nog voldoende licht voor een foto van de sprankelende horizon.
Mooi dat Goethe het niet meer mee hoeft te maken. Maar wij zitten in deze moderne, verlichte tijd dus ineens weer middenin de ouderwetse strijd tussen licht en donker.
<|endoftext|>
Was Kick Wilstra, de wondermidvoor,de oervader van de Nederlandse voetbalstrip? Dat stond gisteren in de krant, omdat de befaamde strip van Henk Sprenger opnieuw wordt uitgegeven.
Maar zo zit het niet. Voordat Kick Wilstra in de jaren vijftig de grasmat betrad, was er Koos. Koos was een jochie uit een achterbuurt, dat met een zelfgemaakte bal feilloos blikjes kon raken. En door een raam schoot, waarna een agent hem achternaging, hij vluchtte en gered werd door de man die hem naar internationale roem zou coachen.
Koos werd in 1948 getekend door Piet Deunhouwer, een achttienjarige student van de Rotterdamse Academie voor Beeldende Kunsten, die het geld wel kon gebruiken. Hij verscheen in het weekblad Ketelbinkie, van tekenaar Wim Meuldijk (de latere schepper van Pipo de Clown). Deunhouwer stopte na twee jaar met Koos, want hij moest in dienst.
,,Hoe Koos ontstond?”, zegt Deunhouwer, die inmiddels 86 is en in Lippenhuizen woont. ,,Ach zomaar. Meuldijk zei: hoor es, er bestaat hier geen voetbalstrip, daar is vast wel publiek voor.” Zo was het ook.
,,Eens per week tekende ik een dagje aan een aflevering, soms vijf tekeningetjes, soms vier. De letters vulde Wim Meuldijk in, want die vond mijn letters niet mooi. Hij deed dat gewoon met een typemachine, wat ik weer niet mooi vond.” Dat Koos niet beroemder is geworden komt, denkt Deunhouwer, omdat er geen boekjes van zijn verschenen.
,,Ik vond het vreselijk leuk om te maken, het was jammer dat ik in dienst moest”, zegt hij nu. ,,Anders was ik misschien wel striptekenaar geworden in plaats van tekenleraar. Maar het leven gaat zoals het gaat, en er is niks meer aan te doen. En eerlijk gezegd zit ik toch liever achter de schildersezel.”
Kick Wilstra was midvoor. Wat voor positie speelde Koos? Deunhouwer schiet in de lach. ,,Ik had helemaal geen verstand van voetbal, ik heb me daar maar wat mee gered. Zijn positie? Ik heb er echt geen notie van.”
<|endoftext|>
In 2002 verscheen het rapport over Srebrenica, een paar dagen later viel het tweede kabinet Kok. ,,Dat rapport staat nog steeds als een huis”, zei professor Bob de Graaff, een van de schrijvers, gisteren in Tresoar. ,,In de twaalf jaar sinds het verschenen is, is er niks aan het licht gekomen dat het voor mij anders had gemaakt.” Na dat rapport was Nederland Srebrenica-moe, had hij gemerkt. ,,De parlementaire enquête die volgde, daar had niemand belangstelling voor.”
De Graaff kan uitstekend in grote lijnen vertellen hoe het zit met de val van Srebrenica (of het bloedbad van Srebrenica, zoals Amerikanen het noemen).
Het was een van de zes gebieden die door de VN als safe zone was aangewezen, een vluchtheuvel voor moslims die door Servi-
sche troepen werden nagezeten. Een handjevol Nederlandse militairen moest dat bewaken. ,,Je kon er net zo goed één padvinder met een blauwe helm neerzetten, dat was hetzelfde idee geweest.”
Het stadje was overspoeld, mensen hingen er op straat rond tot er een bed vrij kwam. En toen liepen in juli 1995 de Servische troepen de safe zone in vijf dagen onder de voet. Om een tankblokkade gingen ze heen. Eén F16, met pilote Manja Blok, gooide een bom. Alles tevergeefs.
,,Is uw conclusie nu dat de Nederlanders niets konden doen?”, vroeg een bezoekster op bijna verwijtende toon. ,Niets is te veel gezegd”, zei De Graaff. ,,Maar ik heb me wel afgevraagd of het ook anders had gekund.” Hij had drie, nogal symbolische, scenario’s. Wat als de hoogste VN-generaal had gezegd: ,,Waag het niet om nog maar een meter verder te komen.”? Of als overste Karremans op CNN was verschenen, ,,om een appel op de wereldgemeenschap te doen”? Of als de Nederlanders op hun nederzetting een last stand hadden gemaakt: langs ons kom je niet? ,,Want de Serviërs waren bang om blauwhelmen iets aan te doen.”
Had gekund. Maar het echte probleem zat ergens anders. ,,Dat hele idee van veilige gebieden werkte niet.”
<|endoftext|>
Voor de sonar was uitgevonden hadden onderzeeërs alleen hydrofoons om te horen of er iets aankwam. Een hydrofoon is zoiets als een microfoon, maar dan voor onder water.
Geluidskunstenaar Kris Limbach uit Berlijn heeft ze ook. Zondagavond vertelde hij, dat hij van plan was die de volgende dagen in het Wad te steken, om te horen hoe dat klinkt. De vorige keer dat hij in Leeuwarden was deed hij het geluid voor Kreatürliche Unschuld, het horrorfilmpje van John Bock dat in het Fries Museum draait bij de
Hindelooper kamer. Ditmaal was hij gast van het Media Arts Festival, voor het kunstproject in het waddengebied dat woensdag in de krant stond.
Leek me interessant. Het geluid van boven de waterspiegel van het Wad kennen we allemaal wel: meeuwen en andere vogels, rollend water, wind, een verre boot. Maar daaronder? Je stelt je iets lobbigs en zwaars voor. Vochtige zitzakken in een grot vol erwtensoep.
,,Onder water klinkt altijd verrassend”, zei Limbach. ,,Als een boot langs gaat, vang je dat geluid op grote afstand nog op.”
Woensdagavond lieten de kunstenaars zien wat de trip naar Zwarte Haan zoal had opgeleverd. Een van hen las een fragment uit de Edda voor, stampend in een bak slik, als een wadloper die pas op de plaats maakt. Kris Limbach liet onder meer het gegorgel horen van een waterstroompje, met nu en dan een hoge, zangerige klank. Dat was de echo van een metalen constructie verderop, legde hij uit.
Hoe klonk het nu onder de waterspiegel, wilde ik weten. ,,Ik heb de hydrofoon drie meter diep in het Wad gestoken, in de modder, om te horen wat voor geluid daar is”, vertelde Limbach. ,,Maar er was nichts. Stilte. Misschien hoor je meer in de zomer, als de wormen actief zijn. Nu was er niet eens het geluid van een boot, alleen een ruis. Al is dat natuurlijk ook een geluid.”
(Heel veel omgevings-en natuurgeluiden staan op aporee.org, met een kaart erbij. Limbachs waddengeluiden staan daar nu ook op).
<|endoftext|>
In de avond autorijden is hypnotisch, omdat de wereld er bij kunstlicht zo betoverend uitziet.
Zijn er overdag afleidende wolkenpartijen en vergezichten, ’s avonds zie je alleen de weg onder je doorgaan, langsfloepende borden en lantaarnpalen, koplampen en bleek-oranjeverlichte loodsen langs de weg, met bedrijfsnamen in neon. Industrieterreinen zijn bij nacht op hun mooist.
Als we in onze studententijd naar feestjes in Wageningen of Delft reden, hadden we er onderweg ook nog synthesizermuziek van Jean-Michel Jarre bij op, Oxygène of Equinoxe op cassettebandjes. Dan weet je helemaal niet wat je meemaakt.
Maandag reed ik naar Amsterdam met drie studenten van nu. Cassettes hadden ze niet, die kennen ze misschien niet eens, maar wel telefoons vol Spotifyafspeellijsten.
,,Zullen we Nicolas Jaar doen?”, stelde een van hen voor.
,,Jarre?”, zei ik verbaasd. Nooit geweten dat die muzikale kinderen had.
,,Jaar”, verbeterde hij. ,,Minimal soundscapes. Blue wave.”
Geen idee wat hij bedoelde, maar de auto vulde zich met Space is only noise, rijke, slome muziek, praatstemmen, elektronische sis-en drup-geluidjes.
Er doemden alarmlichten op. Een auto in de berm. Verderop stond een vrachtwagen, ook met alarmlichten.
,,Ik ben verpleegkundige”, zei onze bestuurder. ,,We moeten even kijken of alles goed is.”
Hij stopte en rende naar de personenauto. Naast onze auto dook een gezette man op, rond gezicht, witte trui. Hij liep op klompen. Hij keek ons verbouwereerd aan.
,,Wat is er gebeurd?”, vroeg ik. ,,Ik was in slaap gevallen achter het stuur”, zei hij. ,,Toen tikte ik die auto aan en die raakte in de berm. De politie komt er al aan.” ,,Gaat alles goed?”, vroeg de verpleegkundige, terug van de andere auto die, gek genoeg, leeg was geweest. ,,Geen last van de nek?” Nee, schudde de man. ,,Ik was in slaap gevallen”, herhaalde hij. ,,We gaan”, zei de verpleegkundige. ,,Anders staan we hier straks uren met de politie te praten.” Jaar vulde onze auto opnieuw. ,,Had die man nou klompen aan?”, vroeg iemand na een tijdje.
<|endoftext|>
Het is aangenaam en nuttig om vijf dagen film te kijken, een stuk of vier, vijf op een dag. Want het is met films als met boeken: het lukt je niet binnen een mensenleven alles te zien of te lezen wat je zou willen, of wat anderen je aanbevelen. Maar met zo’n Noordelijk Film Festival schiet het toch weer lekker op.
Daarnaast is het altijd prettig over film te kunnen praten. Dat lukt hier beter dan in het dagelijks leven, want de meesten vinden film geen boeiend onderwerp en halen alles door elkaar. Ik ken intelligente, vriendelijke mensen die maanden later nog wedstrijden van het afgelopen
wereldkampioenschap voetbal kunnen navertellen, maar het verschil tussen Star trek en Star wars niet kennen.
Daarnaast is er op een filmfestival ook altijd iets dat schokkend gevonden wordt. Dat was hier White god, een goedgemaakte Hongaarse film over een hond, die onder meer getraind wordt op hondengevechten. Links en rechts klapten er zittingen omhoog, mensen dromden de filmzaal uit. Omdat dingen met dieren in films harder aankomen dan mensendingen, hadden de makers op de aftiteling niet alleen gezet dat er geen honden zijn mishandeld, maar ook dat alle zwerfhonden uit de film (het waren er wel tweehonderd) inmiddels allemaal een baasje hebben. Maar ja, dat hebben de weglopers niet meer gelezen.
En er was het jaarlijkse gemopper op de horeca in de schouwburg, die niet berekend is op grote aantallen bezoekers die bier of wijn willen. Een bezoeker bedacht het plan om volgend jaar bij de ingang, waar de rokers staan, zelf gekoelde blikken bier te gaan verkopen. ,,Want ze kunnen hier wel twee of drie keer zoveel verdienen.” Een man in de rij bij de bar kondigde luidkeels aan: ,,Ik ga water drinken in de wc! Ik ga water drinken in de wc!” en beende demonstratief weg. Later op de avond zag ik hem met bier.
Het was een lekker festival. Vandaag rustig aan en dan vanavond naar de film. Je moet het bijhouden.
<|endoftext|>
In Of horses and men, de openingsfilm van het Noordelijk Film Festival, bedrijven twee personen de liefde in het open veld, achter een kudde paarden. Ze denken dat niemand het ziet, maar buurtbewoners begluren hen met verrekijkers. ,,Dat is ook mienskip!’, zei iemand achter me in de zaal.
Daardoor schoot me de verrekijker van de Amelander vuurtoren te binnen. Volgens de verhalen hebben de Duitsers die er in de oorlog opgehangen. Bij helder weer kun je er de sluizen van de Afsluitdijk mee zien.
In de jaren tachtig was M. vuurtorenwachter, en een vaste gast bij ons aan de bar. (Mijn ouders hadden een café). Op een dag toen ik achter de bar stond, belde hij op. Op de achtergrond klonken enthousiaste stemmen.
,,Je moet nu komen!”, riep M. ,,Er ligt een stel badgasten in de duinen, we hebben er het volle zicht op! Ze stapten van de fiets en die vrouw begon aan de man
te friemelen. En als de vrouw begint, weet je dat het aangaat!”
,,Dat kan niet, ik ben nu aan het werk”, zei ik.
’s Avonds zat M. aan de bar. ,,Het was zo duidelijk, ik kon op het horloge van de man zien hoe laat het was”, pochte hij. Een paar anderen die ook hadden gekeken, bevestigden het.
Daarmee was de kous nog niet af, want een tijdje later ging verderop aan de bar een stel zitten, jonge mensen.
,,Dat zijn ze!”, siste M. De anderen mompelden en keken opzij.
,,Geef ze maar wat van ons, die kunnen wel wat gebruiken”, zei hij. Dus ik zette ze even later iets voor ,,van de heren daar in de hoek.” Die hielden hun biertje omhoog, als groet. De gasten keken wat verwonderd en proostten terug. Ik weet niet meer of ze zelf ook een rondje hebben gegeven, maar ze hebben vast gedacht, wat een aardige eilanders en wat hebben we een leuke dag.
De tweede film die ik op het filmfestival zag, The disciple, ging over een vuurtorenwachter.
<|endoftext|>
Zeventig jaar geleden verscheen Terug tot Ina Damman. De eerste, en volgens sommigen ook beste roman van Simon Vestdijk.
Wanneer precies? Wilbert van Walstijn, secretaris van de Vestdijkkring weet het niet. ,,Hoewel ik hier thuis veel documentatie heb, moet ik u het antwoord daarop gedeeltelijk toch schuldig blijven. Zelfs de biografen vermelden niet de exacte datum. Vast staat wel dat het in de maand november 1934 is verschenen. Een van de eersten die het besprak was Menno ter Braak op 6 december van dat
jaar.” Nog voor de jaarwisseling werd het ook besproken in de Leeuwarder Courant, die ,,blij verrast” is door dit ,,zuiver kunstwerk van belangrijk gehalte”.
De Vestdijkkring had graag gezien dat Vestdijks boek dit jaar centraal zou staan bij Nederland Leest, maar dat werd Een vlucht regenwulpen, van Maarten ’t Hart.
Dat is het probleem met Vestdijk. Noem hem en grote kans dat iemand zegt: ,,Die wordt niet meer gelezen.” Hij is onze nationale vergeten schrijver.
Om eerlijk te zijn, ook door mij. Ik heb wel boeken van Vestdijk gelezen, niet altijd met genoegen, maar Terug tot Ina Damman nooit. ,,Het is niet meer op papier verkrijgbaar”, wist men bij boekhandel Van der Velde. ,,Probeer het eens tweedehands.” (Dit was nog voor de tweedehandsafdeling die er nu is). Ook tweedehands lukte niet. ,,Vestdijk, daar is geen vraag naar”, zei de verkoper. ,,Dat heb ik niet in de winkel.”
Zonde, want het boek leest als een trein – ik heb het uiteindelijk van iemand geleend. Een bleue Harlinger schooljongen wordt smoorverliefd op een verveeld meisje, met wie hij dagelijks naar de trein mag oplopen tot ze daar geen zin meer in heeft. Dat tekent hem voor zijn leven.
Het is veel geestiger dan ik had verwacht, de puberliefde en de Harlinger school komen helemaal tot leven. Een goede kandidaat voor Nederland Leest. Maar nu dat niet zo is, lezer, hoeft dat u niet tegen te houden – lees het boek maar eens. Het is alleen nogal een gezoek.
<|endoftext|>
Aan een hoge tafel in de hal van het Fries Museum zat gisteravond Levi Westra. Rotterdammer. Hij tuurde naar een blauw balkje op het scherm van zijn Macbook. Heel langzaam groeide dat.
In het museum werd zondagavond voor half acht de ene na de andere korte film ingeleverd.
Holy shit, horrorfilm. The duchess, thriller. 06-1843, sciencefiction. Black widow, een film de femme. Ze hebben gemeen dat ze in precies 48 uur bedacht, geschreven, gefilmd, ingesproken, van muziek voorzien en gemonteerd zijn. Van tevoren
wisten de makers niet welk genre het moest worden.
De film moet ook binnen die twee dagen worden ingeleverd. Zo zijn de keiharde regels van het 48 Hour Film Project, dat voor de tweede keer in Leeuwarden is gehouden. Vorig jaar waren een paar deelnemers net te laat. Jammer dan.
En nu? ,,We hebben nog drie kwartier”, zei organisator Bart Dokter. ,,Er moeten nog negentien binnenkomen. Maar vorig jaar kwam ook alles op het allerlaatst.”
Levi Westra was met zijn ploeg naar Vlieland gegaan. Hun opdracht: een roadmovie. ,,Daar ben je op een eiland gauw mee klaar.” En terwijl zijn vrienden daar zondag zaten te monteren, nam hij de boot, om hem in het Fries Museum te kunnen afleveren. ,,Het was de bedoeling dat ik nog weer naar het eiland terug zou gaan, maar dat lukt niet meer.” Hij zit hier al vanaf half vijf, met zijn WeTransfer. Nog een half uur.
Het is aanstekelijk, al die jonge filmteams die usb-sticks brengen, elkaar daarna omhelzen en bier gaan drinken. Bijna iedereen heeft slecht geslapen, zaterdagnacht, want zoiets is altijd veel meer werk dan je denkt. Maar het plezier van met zijn allen een film maken is hier voelbaar.
Anderhalve minuut voor het eind roept Anton, die de administratie bijhoudt: ,,Ze zijn er alle 26.’’ Ook die van Vlieland dus. ,,Dat was toch meer werk dan ik dacht”, zucht Levi. Met zijn allen tellen ze de laatste tien seconden af.
(Alle films draaien zaterdag op het Noordelijk Film Festival)  
<|endoftext|>
Stel je het volgende voor. Winston Churchill, middenin een oorlog verwikkeld, heeft de minister-president in ballingschap van Nederlandover de vloer. Een minilandje dat al lang door de Duitsers onder de voet gelopen is. De ministerpresident, Pieter Gerbrandy, is 1 meter 61 met een walrussnor, Churchill is 1 meter 67 en lijkt op een bulldog. ,,Spring is in the air”, zegt Churchill. ,,Why should I”, zegt Gerbrandy, wiens Engels gebrekkig was.
Bijna alle besprekingen van Eigen meester, niemands knecht, de biografie van Pieter Gerbran-
dy, halen de anekdote aan. Hij staat op pagina 172. Biograaf Cees Fasseur vertelt het als iets dat wel eens waar zou kunnen zijn, maar een bron ontbreekt. Een andere anekdote, dat Gerbrandy bij zijn kennismaking met Churchill ‘Goodbye’ zou hebben gezegd, klopt niet, zegt Fasseur.
Het spring-eens-in-de-luchtmisverstand is net zo onwaarschijnlijk. Het klinkt te veel als een mop. Net als het verhaal over het steenkolenengels van Joseph Luns, die als minister van Buitenlandse Zaken tegen de Amerikaanse president John F. Kennedy gezegd zou hebben: ,,I fok horses.” Waarop JFK vroeg: ,,Pardon?” Luns antwoordde: ,,Yes, paarden.”
Terug naar die lentedag in Londen. Stel je voor, de bulldog heeft zojuist tegen de walrus iets over het weer gezegd en beseft dat die er helemaal niks van heeft gesnapt. Wat gebeurt er dan? Pijnlijke stilte? Of gaan de anderen, die er ongetwijfeld bij zijn, het taalmisverstand uitleggen? Misschien lachen ze, om het pijnlijke moment te doorbreken, ha ha ha, wat een malle vergissing, ze slaan elkaar joviaal op de schouders, eentje springt zelfs in de lucht. Wat een grap! Uiteindelijk glimlacht Churchill zelf ook, want je moet diplomatiek blijven. Heimelijk zal hij zich afvragen of er niet een andere Nederlander is met wie hij kan overleggen, want op deze manier wordt het niks.
Nooit van zijn leven dat zoiets is gebeurd. Wat steenkolenengels betreft wordt het niet beter dan ,,That’s another cook” of ,,It’s again the same song” van Louis van Gaal. Aardig voor nu, maar geen uitspraken die ze over een halve eeuw nog aanhalen.
<|endoftext|>
Twee keer per jaar draait Nederland aan de klok. De ene keer vooruit, de andere keer een uur terug. Omdat niemand dat kan onthouden, melden kranten en het journaal elke keer dat het weer zover is en welke kant de kleine wijzer op moet.
(Er is een Amerikaans ezelsbruggetje: met een ‘spring’ (zowel ‘lente’ als ‘stalen veer’) ga je vooruit, en ‘fall’ (zowel ‘herfst’ als ‘(terug)vallen’) is achteruit.)
Achteruit is het meeste werk, klokken die elk half uur slaan moet je 23 uur vooruit draaien. Maar zulke klokken zijn tegen-
woordig in de minderheid, iedereen kijkt op zijn mobieltje of iPad. En die staan automatisch goed, ergens ter wereld zit blijkbaar iemand die dat regelt, een Zwitser waarschijnlijk.
Over een paar jaar zijn alle klokken zo. En dan kan die abrupte overgang naar zomertijd of wintertijd worden afgeschaft. Die Zwitser laat dan een half jaar lang, zo rond de winter, alle klokken elke dag een paar seconden verder voorlopen, tot het moment dat de zomertijd begint. En dan begint hij ze elke dag een paar seconden terug te zetten, tot ze weer op wintertijd staan. Dat uur spreidt hij dus steeds over een half jaar uit.
Iedereen blij. Kranten en het journaal hebben ruimte voor wat anders. Thuis hoeven we niet meer te prutsen, en het gaat zo langzaam dat je lichaam het niet doorheeft. Sterker nog, geen sprong vooruit naar de zomertijd scheelt hartinfarcten. Die nemen toe rond die tijd, Zweedse tellingen wijzen dat uit.
Eerlijk gezegd vind ik het een redelijk geniaal idee van mezelf, dus legde ik het maandag voor aan chronobioloog Domien Beersma, die alles weet van onze biologische klok. Hij is geen voorstander van zomer-en wintertijd, maar hij wordt er elk jaar aan herinnerd. ,,Een paar dagen ervoor bellen de media me altijd.”
Dit vond hij geen gekke gedachte. ,,Maar er zitten misschien praktische bezwaren aan.” Volgens mij valt dat mee, ik ga het aan de Zwitser voorleggen. Alleen nog even uitzoeken waar die zit.
<|endoftext|>
De vrouw naast me in het café vroeg of ik de asbak wilde doorgeven.
Dat was zaterdagavond, dus vier dagen na het plotselinge rookverbod voor kleine cafés. Iedereen pafte hier nog als vanouds. De buurman aan mijn andere kant zelfs van die kleine, geurige mehari-sigaartjes.
,,Het is toch verboden sinds dinsdag?”, zei ik. ,,Volgens mij kun je er beste boetes voor krijgen.”
Het was toch al wat verbazend, die bekendmaking van staatsecretaris Martin van Rijn
dat ook in kleine kroegen niet meer gerookt mag worden. Dat was anders op 1 januari gebeurd, maar hij wilde het nu, ineens. Woensdags fietste ik in Leeuwarden langs De Spoek, waar veel rokers komen, en inderdaad. Ze stonden braaf buiten met hun sigaretjes.
Maar hier zaten de rokers als vanouds binnen. De gordijnen waren open, controleurs konden gewoon op de fiets blijven zitten (je stelt je bij zoiets ouderwetse veldwachters voor) om de overtreding vast te kunnen stellen.
Vorig jaar is in Leeuwarden 98 keer gecontroleerd. Enkel in Smallingerland zijn ze fanatieker, want daar gebeurde het 108 keer. Wat dat betreft kun je het best een kroeg in Menameradiel hebben, want daar zijn ze vorig jaar niet een keer langs gekomen.
,,Ze hebben al een waarschuwing gehad”, wist mijn buurvrouw en trok een filtersigaret uit een rood doosje, ik herkende het merk niet. Haar schatte ik tegen de zeventig, het haar zat keurig in model, ze droeg dikke gouden kettingen en een blouse met luipaardprint.
,,Thuis rook ik nooit”, zei ze. ,,Maar als je in het café zit met een drankje vind ik het echt gezellig.”
Dat het gezellig is, klopt. Dat heb ik ook altijd gevonden, al ben ik zelf geen roker. Dat het ongezond is, geloof ik ook meteen. Maar geen mens gaat ook naar het café voor zijn gezondheid.
,,Alleen je kleren gaan er zo van stinken”, zuchtte ze en stak de sigaret op. ,,Je snapt niet dat ze in zo’n café niet een goeie luchtinstallatie ophangen. Nou ja, nu hoeft het ook niet meer.”
<|endoftext|>
Er is iets met zwarte humor aan de hand. Die lijkt ondergronds te zijn gegaan.
Vroeger deden de eerste moppen al de ronde, als de brokstukken nog smeulend op de grond lagen. Challenger, treinkapingen, de Holocaust, Marc Dutroux, Tsjernobyl - niks was heilig want humor kent geen moraal. Kort na het ongeluk van prinses Diana vroeg iemand met wie ik pizza zat te eten: Heb je het wrak van Lady Di in de tunnel gezien? En hij deed zijn mond open, vol half-gekauwde pizza.
Je hoorde ze aan de bar, in de
voetbalkantine, op verjaardagen of bij Neerlands Hoop in Bange Dagen en alle cabaretiers die daar de erfgenamen van zijn. ,,Weet u wat er gebeurd is met dat ontvoerde minderjarige meisje? Nou daar zijn de ouders ook reuze benieuwd naar!” Juist omdat ze zo cru, fout en onverwacht waren, moest je erom lachen.
Zo snel het destijds met de Bijlmerramp en aids ging, zo langzaam gaat het nu met MH17 en ebola. Deze week hoorde ik er voor het eerst eentje, over een nieuwe behandelmethode in 3 stappen. 1. Identificeer de besmetten. 2. Maak hen klaar om te reizen. 3. Zet hen in een toestel van Malaysian Airlines en hoop dat die hun reputatie waarmaken.
Of dat leuk is of doorgeschoten moet iedereen zelf maar bepalen. Maar er is nu sprake van doorgeschoten fatsoen. Van alles wat ook maar een beetje kwetsend kan zijn moet zo luid en duidelijk mogelijk afstand genomen worden: op twitter en Facebook woeden ware wedstrijden van verontwaardiging.
Dat nieuwe kijk-mij-eensfatsoenlijk-zijn is wereldwijd. De Zuidafrikaanse krant Die Burger berichtte gisteren over de Britse skerpskertser Jimmy Carr. Die had bij een prijsuitreiking ,,die toeskouers tot grafstilte geskok met ’n smaaklose grappie oor Oscar Pistorius en Reeva Steenkamp”. Maar er is hoop. Volgens de krant zei Carr na afloop: ,,Ek gaan nou huis toe om ’n paar nuwe grappe te skryf.” Zwarte humor steekt altijd weer de kop op en trekt zich van grafstilte weinig aan.
<|endoftext|>
Er zijn zoveel citaten over uitstel, dat dit wel een van de grote problemen van de mensheid moet zijn. We willen van alles, de tijd is beperkt, toch komt het er vaak niet van.
,,Sloege soe ek, mar hy stoar earder”, zei mijn pake. Volgens Picasso moet je alleen die dingen tot morgen uitstellen, waarvan het niet erg is als ze nooit gebeuren. Lao Tse orakelde: een reis van 1000 mijl begint met de eerste stap. Dat was in de zesde eeuw voor de jaartelling, zelfs toen worstelden ze er al mee.
Schrijver Victor Hugo beval aan, elke dag een lijstje te maken
van wat er moest gebeuren, zo deed hij het ook. ,,Je moet iets doen, in plaats van de tijd doden”, vindt Paulo Coelho. ,,Want de tijd doodt jou.” Goethe rijmde: ‘Zwischen heut’ und morgen liegt ein lange Frist, lerne schnell besorgen, da du noch munter bist’. Vrij te vertalen als: stel niet uit tot morgen wat je vandaag kunt doen, smeed het ijzer als het heet is, pluk de dag, van uitstel komt afstel, noem ze maar op.
Na een dag vergaderen in Groningen kwam ik vorige week terug op het Leeuwarder station, kwart voor zes. Het schemerde, bij de stationskapper brandde licht. Hij was met zijn laatste klant bezig. De deur stond open. ,,Kan het nog?”, vroeg ik. De kapper knikte. Hij was bijna klaar met de klant, een kalende man die over CambuurHeerenveen praatte. ,,Het houdt me wel bezig”, zei die. ,,Stom is dat, want het gaat nergens over.” Het zoontje van de man veegde intussen de zaak aan.
,,Ik kan morgen ook wel terugkomen”, zei ik, toen de voetbalfan en zijn zoon vertrokken waren. Het was al bijna zes uur.
,,Doe maar niet”, zei de kapper. ,,Stel je voor dat je vanavond een ongeluk krijgt, dan hebben we daar niks aan. Het mut op de heenweg gebeuren, Walthaus.”
Zo mooi had ik hem nog niet gehoord. Het moet op de heenweg gebeuren.
<|endoftext|>
Mijn nichtje ontwikkelt zich tot kunstenares. Ze is dertien en haar vingernagels zijn lang en beschilderd. Zelf gemaakt. Er staan portretten op van 5SOS.
Mij zei dat ook niks, maar ze legde het graag uit. 5SOS is een su-per-goe-ie band van vier jonge Australiërs, die voluit 5 Seconds of Summer heet. Eentje van de vier is gek, eentje is zo-zo, maar twee zijn echt heel erg leuk. Die zijn allebei achttien.
,,Ben je ook fan van One Direction?”, vroeg ik. Die boyband had ik tenminste van gehoord. Je moet het bijhouden, want boy-
bands leven doorgaans maar een jaar of drie. Zijn de fans achttien, negentien, dan is het voorbij. Hooguit zit er nog een solocarrière in voor een van de leden. Vraag maar aan Jackson 5, New Kids on the Block, Take That, NSync of Westlife. Meisjes van tien zijn over drie jaar fan van iets dat we nu nog niet kennen.
,,One Direction?”, herhaalde mijn nichtje en trok een vies gezicht. Dat is duidelijk: die zijn onderweg naar de uitgang. Toch traden ze een maand geleden nog op in Nashville, met concurrent 5SOS in het voorprogramma. Fotografe Angelina Castillo maakte daar een geweldige fotoserie van sad dads, vaders die mee waren gekomen naar het concert omdat hun minderjarige dochter er anders niet in mag. ‘Hoe lang duurt dit nog’, zie je ze denken.
,,Volgend jaar speelt 5SOS in Amsterdam, maar dat is al uitverkocht”, vertelde mijn nichtje. ,,Maar ze komen ook in Brussel en daar zijn nog kaarten voor.”
,,Dat kun je wel met ome Asing naartoe”, zei haar vader, mijn broer, onmiddellijk. ,,Gezellig naar Brussel.”
Het klonk als een opzetje, mijn broer is ongeschikt als sad dad. Ik heb gegoogeld. Er zijn nog kaarten. Ook voor het concert in Osnabrück, dat dichterbij is dan Brussel. Of we gaan is niet duidelijk. Maar als het gebeurt, dan is het wel de bedoeling dat die Australiërs vanaf het podium op tien omhooggestoken meisjesnagels hun portretjes herkennen. Vooral die twee leuke.
<|endoftext|>
Er zijn drie manieren om mensen neer te zetten in een langwerpige doos. Allemaal met het gezicht in dezelfde richting, zoals in een bus of vliegtuig. In groepjes van vier met de knieën tegen elkaar, zoals in de trein en de koets. Of in de lengte, met de rug tegen het raam en de voeten naar het midden, zoals in de metro van New York of Tokio.
Tegenwoordig loopt dat door elkaar. In treinen zit je soms zoals in de bus, in bussen soms zoals in de trein. En die metrostoelen, dwars op de rijrichting, zie je hier ook. Het bewijst dat ze
er na bijna twee eeuwen openbaar vervoer nog altijd niet achter zijn wat de optimale manier is om een zo groot mogelijk aantal mensen zo comfortabel te verstouwen.
Eén manier moet toch de beste zijn?
Die koets-opstelling van de trein is dat in elk geval niet, dat weet iedereen die wel eens in zo’n vierzitter van Leeuwarden naar Zwolle is gereisd met de knie van een wildvreemde in zijn kruis. De meeste beenruimte geeft de ondergrondse, waarin de stoelen met de rug tegen het raam staan. Daardoor kun je wel de helft minder zitplaatsen kwijt, maar uit ervaring is gebleken dat de meeste mensen in de subway toch blijven staan, omdat ze maar een kort stukje moeten.
Ideaal dus. Maar dit is vermoedelijk niet de winnaar. Want het beetje onderzoek dat er gedaan is wijst uit dat mensen het liefst achter elkaar zitten, zoals in de bus. Van een Amerikaanse buschauffeur leerde ik dat drie stoelen het populairst zijn. De geek seat (de stoel min of meer naast de chauffeur, voor mensen die een praatje willen maken), de stalker seat (recht achter de chauffeur, zodat hij je niet ziet) en de gangsta seat (op de achterbank bij het raam, waar alleen de coole gasten zitten). Voor het verschijnsel dat je in de bus met je knieën tegen de rugleuning voor je zit had hij helaas niet zo’n woord.
<|endoftext|>
Van alle gratis dingen die je in Friesland kunt doen, is de maandelijkse busrit van Leeuwarden Vrij Baan de leukste. Langs de veertig grote weg-en waterwerken rondom Leeuwarden, met onderweg commentaar van Marianne van der Linde en chauffeur Henk Sjollema, en halverwege koffie. Je moet er op tijd bij zijn, want elke keer als de trip wordt aangekondigd loopt die meteen vol. Met gepensioneerden, die houden zulke dingen goed in de gaten.
,,Ik doe dit voor de vierde keer”, pochte een man met een
grijs baardje, toen chauffeur Henk vroeg wie al eerder is meegereden. ,,De vierde keer?” ,,Ja natuurlijk! Ik woon in Leeuwarden en ik heb veertig jaar in de wegenbouw gezeten. Dit moet ik zien!”
Chauffeur Henk zei nog net niet: ,,Hebben jullie er allemaal zin in?”, maar zo’n sfeertje is er wel. Twee dames achter mij luisterden amper naar het commentaar en wisselden de hele reis nieuws uit. ,,Werkt die dan nog?” ,,Nee, hij zoop zo verschrikkelijk!”
Het is een leerzame reis. Want al volg je het nieuws over al die wegenaanleg nog zo goed, dan nog wist je niet dat er bij Wirdum twee afwateringsvijvertjes zijn, een met de vorm van een pompeblêd de ander als het zwaard van Grutte Pier. Of dat er op de Tesselschadestraat 75 bomen komen. Of dat aan beton storten onder water ook mensen te pas te komen, eveneens onder water.
Indrukwekkend is het om drie asfalteermachines naast elkaar aan het werk te zien. Of de imposante tunnel van de westelijk invalsweg, waar in april nog 150 meisjes doorheen liepen van twaalf, dertien, veertien, om ze lekker te maken voor een technische opleiding. Hesje aan, helm op, haar in de war. ,,Allemaal pumps aan”, grinnikte chauffeur Henk. ,,Allemaal drek aan de hakjes.”
,,Nou, het weer zit ook wel mee”, zei mijn achterbuurvrouw. ,,Onvoorstelbaar.”
Bij de terugkomst op het vertrekpunt applaudisseerde iedereen. De volgende groep stond al klaar, al vertrok de bus pas over een half uur weer.
<|endoftext|>
Echte verliefdheid duurt zeven maanden. En verliefd worden heeft minder te maken met elkaar zien of horen, maar meer met elkaar ruiken. Geuren gaan als het ware rechtstreeks je hersens in. Als je dan stapelverliefd bent, komen allerlei mechanismen in een andere stand. Angst, bijvoorbeeld, gaat omlaag zodat je gaat zoenen, wat je anders onhygiënisch had gevonden.
Professor Gert ter Horst, zaterdagavond op de Nacht van de Liefde, was een bron van dit soort weetjes. Omdat hij aan de lopende band verliefde mensen
in een mri-scanner legt en ze daar anderhalf uur laat liggen terwijl ze naar foto’s van hun beminde kijken, had hij plaatjes van de hersens van verliefde mannen en vrouwen. Ze noemen hem dan ook Doctor Love, maar aan die bijnaam heeft hij een hekel: ,,Dat klinkt alsof ik tips geef in de Libelle of de Margriet.”
Het werd helemaal interessant toen hij op het terrein van het liefdesverdriet kwam, volgens Doctor Love verwant aan de depressie. Dat duurt in het algemeen zes maanden. Ook daar had hij breinplaatjes van. Daarvoor moesten er mensen de mri-scanner in van wie het net uit is, om een tijd naar foto’s van hun ex te kijken. ,,Daar kwam een onvoorzien probleem bij”, zei Doctor Love. ,,Vraag mensen maar eens of ze een foto hebben van hun ex. Die zijn allemaal weggegooid. Komen ze met zo’n klein pasfotootje van Facebook, dat je niet goed kunt vergroten.”
Bleek dat luddevedu vooral effect heeft op een stukje in het brein dat insula heet: dat wordt minder actief. En laat nu precies dat gebiedje juist gestimuleerd worden door lekker voedsel, en toetjes in het bijzonder. Dat wist Doctor Love, want dat onderzoek van liefde doet hij als hobby en in het dagelijks leven onderzoekt hij in opdracht van bedrijven als Danone en Campina welke desserts het brein lekker vindt. Hij hield een slag om de arm, maar de slotsom moet zijn dat antidepressiva voor een paar centen in de koelkast van de supermarkt staan.
<|endoftext|>
Het was druk in het asiel van Sneek, misschien omdat het zo kort na dierendag was. Tegenover mijn vader en mij zat een oudere dame, die een kat kwam halen. Ze had er een gehad, maar die was dood. Ze was oma, bleek al snel, twee kleindochters had ze bij zich, een jaar of tien schat ik, en haar man, die alles met een grijns bekeek en weinig zei.
,,Beppe wil geen kitten”, zei de grootste van de kleindochters. ,,Want de buurman is een dierenbeul, die gooit met takken naar poezen. Jammer hè, want kittens zijn zo lief. Die vind ik
het allerliefst.”
,,De buorman hâldt net fan katten”, beaamde oma. ,,Hy smyt dernei. Derom wol ik net sa’n lyts katsje, dy oerlibbet dat faaks net.’’ Mijn vader kwam met het verhaal van mijn opa op de proppen. De kiezels en stenen die opa bij het tuinieren was tegengekomen had hij in een emmer verzameld, die naast de voordeur stond. Zodra hij een kat in de tuin zag, smeet hij die een steen na. Dat hij die stenen bij het tuinonderhoud later weer tegenkwam, nam hij daarbij voor lief.
Beppe schudde haar hoofd over zoveel wreedheid. ,,It kin dochts ek mei in plantesproeierke? Der hawwe dy katten in hekel oan hear! Wy hienen ien dy’t wol op’e tafel siet en dan spuiten wy him derôf, dat wurke bêst. Allinnich as wy in nije flesse Kola iependraaiden, dat makket krekt sa’n lûd, dan wie it yn ien kear: weg poes!.”
Daar kwam de dame van het asiel met de paperassen voor de kat. Ze keek even naar de twee kleindochters en zei met gedempte stem: ,,Hij is dus al behandeld. Hij is zeg maar zijn rijbewijs kwijt.”
,,Rijbewijs?”, zei de kleindochter. ,,Had hij een rijbewijs?” Pake schoot in de lach.
,,Dat moet opa of oma maar uitleggen”, zei de asieldame.
,,Dat wordt nog een heel karwei”, zei beppe. ,,Hun moeder is rij-instructeur.”
<|endoftext|>
Een jaar of vijf ligt het stil, de speeddates die Ellen en ik eens in de zoveel tijd organiseerden. Bij een speeddate plak je de deelnemende mannen en vrouwen een nummer op en laat je ze gesprekjes voeren van drie minuten. Elke deelnemer houdt op een briefje bij met welke nummers hij of zij wel wat langer zou willen spreken. Geven twee mensen het wederzijds aan, is er een match.
De Nacht van de Liefde – komende zaterdag – had gevraagd of we het nog één keer wilden doen. Dat was vorige week, het
was ouderwets geslaagd, de deelnemers zeiden het zelf. Ook in deze tijd van datingwebsites en singles-radars voor op de telefoon. ,,Dit is leuker dan Tinder”, zei een deelnemer. ,,Want je kunt meteen chatten.”
Het bracht ons in hernieuwd contact met J. Vijf jaar geleden zat ze bij onze speeddate, een jaar later kocht ze al een nieuwbouwhuis met de match van toen. Over een paar weken wordt hun zoontje één jaar.
,,Het was hartstikke leuk om te doen”, zegt ze mijmerend. ,,Al waren er toen wel veel BoerZoekt-Vrouwmannen. Ik weet nog dat ik tegenover zo’n echte Fries zat, die vertelde dat hij op de boerderij bij zijn ouders woonde. Dan duurt een gesprek van drie minuten best lang.”
Zelf vroeg ze de mannen meteen om iets over zichzelf te vertellen. Sommigen sloegen ter plekke dicht, maar eentje was dwars. Vertel jij eerst maar eens iets, zei die. Hij was haar match. ,,Na een paar maanden woonden we al samen.”
Is het aan te raden, speeddaten? ,,Iedereen moet het eigenlijk een keertje doen. Op Tinder ontmoet je elkaar niet echt, en je ontmoet elkaar niet zo gemakkelijk meer in de kroeg. Hier zie je meteen wat voor vlees je in de kuip hebt. Zo lang je het maar niet doet uit een soort wanhoop, je moet het zien als iets leuks. Dat had M. ook, die ging erheen met zo’n houding van ik heb toch niks te verliezen.”
<|endoftext|>
Als de aanslag van Gavrilo Princip op aartshertog Franz Ferdinand en diens vrouw was mislukt, zou de Eerste Wereldoorlog dan niet zijn uitgebroken? Geen historicus die het weet, maar Guido van Hengel, die een boek over Princip schreef en gisteren een lezing hield in het Fries Museum, waagde zich aan een speculatie.
Eerst mislukte de aanslag werkelijk. Een revolutionaire metgezel van Princip gooide in Sarajevo een bom naar de auto van de aartshertog, maar vergat dat hij na het uittrekken van de veiligheidspin tot tien had moe-
ten tellen. Nu rolde de bom van de auto en ontplofte op straat.
Later die dag stond de zeventienjarige Princip plotseling oog in oog met de aartshertog. Hij was zo opgewonden dat hij niet eens keek en op goed geluk vuurde.
Die oorlog was er ook zonder deze moord gekomen, denkt Van Hengel. Want het was al lang rumoerig in de Balkan. Aan de andere kant, Franz Ferdinand was dan keizer geworden en hij was een tegenstander van oorlog.
Een eindje verderop, in het Historisch Centrum Leeuwarden, was nog een lezing over de Eerste Wereldoorlog, over de gevolgen voor Leeuwarden. Kees Bangma (als politiechef heette hij nog Cees) was daarvoor in de archieven gedoken. Hij vertelde over de stroom Antwerper vluchtelingen die in 1914 naar Friesland was gekomen (de eerste nacht sliepen ze op stro op de bovenverdieping van de Beurs), de gemobiliseerde Friezen, de Engelse krijgsgevangenen voor wie een kamp getimmerd werd aan de westkant van de stad. Vandaar de Engelsestraat.
Terloops kwamen de eenheidsworst en het regeringsbrood voorbij. Uitvindingen van minister van Landbouw, Handel en Nijverheid Folkert Posthuma – een Leeuwarder - om het voedseltekort te bestrijden. Eenheidsworst was een smakeloos allegaartje van vlees en andere zaken, regeringsbrood was klef en zurig. Kinderen op straat zongen ‘Minister Posthuma zijn vrouw is dood / zij is gestikt in het regeringsbrood’.
Mogelijk zouden we nu dus de term eenheidsworst niet kennen, als die aanslag mislukt was. Je hebt er niks aan, maar het is een zonderlinge gedachte.
<|endoftext|>
Voor het verkopen van boeken bestaan opleidingen. Dat je ook zonder kunt, blijkt in het tijdelijke boekwinkeltje in Leeuwarden, waar gisteren een foto van in de krant stond. Daar staan twee zevenjarige meisjes achter de toonbank, Mirte en Lieke, die steeds als iemand binnenkomt roepen: ,,Een klant! Een klant!”, met die ongeveinsde blijheid die alleen beginnende winkeliers hebben.
,,Meneer, wilt u een boek kopen?”, roepen ze. Dat wilde ik helemaal niet: in dit winkeltje is maar één boek te koop, Dat vind ik bijzonder, bedacht en gemaakt
door 58 scholieren van basisschool De Oldenije. Het ziet er bont uit, er zijn ontwerpers mee bezig geweest. Maar het is vooral leuk voor ouders en familie van de kinderen, temeer omdat de makers er allemaal in staan. Ik kwam enkel kijken hoe een winkel werkt waar zevenjarigen de baas zijn. Met: 1: Geestdrift zat het dus al goed.
2: Zakelijk inzicht: ,,Kan ik het boek ook lenen? Dat ik het weer terugbreng?”, vroeg ik. ,,Nee”, zei Mirte beslist. ,,Dan verdienen we immers geen geld?”
3: Hygiëne. Er kwam iemand binnen. ,,Lieke, er is een klant!”, riep Mirte. ,,Sorry, maar ik moet even mijn handen wassen”, zei Lieke terug.
4: Marketing. Een jongen die boekenleggers zat te knippen, wees op een fauteuil helemaal achterin. ,,Die stoel is van de burgemeester”, zei hij. ,,Daar komt elke dag iemand voorlezen. Een brandweerman, en een kok en een goochelaar.”
5: Accuratesse. De klant koopt twee boeken en vier ansichtkaarten. ,,Dat is 31,50”, zegt Lieke na enig nadenken. Ze krijgt een briefje van vijftig. Lieke tuurt in de la, pakt een briefje van twintig en legt het weifelend weer terug. De klant - moeder van een van de leerlingen - schiet haar te hulp. ,,Het kan makkelijker, als je vraagt of er ook één euro vijftig bij…”
Lieke maakt een gebaar. ,,Nee, sst! Stil! Ik ben aan het tellen!” Na een tijdje komt ze met 18,50. Ze heeft er een kleur van gekregen. Best inspannend, boekverkoop.
<|endoftext|>
De gemeenteraad van Leeuwarden wil spannender zijn voor gewone mensen. Alles is over een andere boeg gegooid. Niet meer zijn er op allerlei dagen vergaderingen, nee, alles is op maandagavond. Toch wat een verloren avond, zo pal na het weekeinde.
Aan het begin van de avond is er iets dat forum heet, in drie zaaltjes. Daar kan iedereen wat zeggen, maar: niet langer dan een half uur. ,,Ik hoor het carillon al. Het is nu afgelopen”, zei raadslid Piet van der Wal maandag in een van de zaaltjes. Een politicus die zich aan een tijd-
schema houdt, in Leeuwarden kan het allemaal.
De fora zijn daardoor keurig om half negen afgelopen. Half uurtje koffie en dan het grote werk, in de raadszaal, onder toeziend oog van Willem-Alexander die er op stevig karton geplakt aan de wand hangt. De ene week is daar een ‘besluitvormende vergadering’, de andere week is er ‘politiek debat’.
Maandag was er politiek debat. Nou, het is bijzonder. Raadsleden drukken als razenden op de knopjes van hun microfoons, en steken vingers op, om dan zo lang mogelijk het woord te nemen.
,,We hebben een strak schema”, zei burgemeester Ferd Crone dan. ,,Maar ik ben nog niet aan de beurt geweest”, klaagde een raadslid. Crone: ,,Het is niet zoals vroeger. We doen niet meer dat iedereen een vraag stelt, de wethouder antwoordt en er dan een tweede ronde is. Niet iedereen hoeft per se een beurt. Het is een politiek debat, dat moet juist een beetje spannend zijn.”
Maar de ware aard van de raadsleden laat zich niet blijvend onderdrukken. ,,Nee, dit kan echt niet”, riep Crone bij de zoveelste speech, als een leraar wiens klas op slag krankzinnig is geworden. ,,U moet nu echt afronden.” Na het voorlaatste onderwerp liep de publieke tribune met veel gestommel en gepraat leeg. ,,Wilt u rustig vertrekken”, zuchtte de toch al getergde burgemeester. ,,We zijn nog met het debat bezig.”
Spannend is niet het juiste woord, maar voor een maandagavond kan het best.
<|endoftext|>
Het duurste bed in de beddenwinkel is 12.000 euro. ,,Ga er maar op liggen hoor”, zei de verkoper. ,,Je kunt er mp3’s op afspelen, het kan omhoog en omlaag en het heeft een massagefunctie.”
,,Zet de trilfunctie eens aan”, vroeg ik. En vanonder de matrassen begon een geluidloze vibratie, totaal, maar niet zo hard dat je niks meer scherp zag. Of je op een stapel overgaande mobieltjes ligt.
Daar schoot me het bed te binnen van het motel in Dallas, Texas. Ik was er met D., een goedgemutst iemand met ochtendhumeur, en S., die geld zat
had maar graag voordeeltjes haalde. Door S. waren we in dit motel beland, want er was een uiterst voordelige kamer met een driepersoonsbed.
Lagen we dus ’s avonds met zijn drieën in, tv te kijken. Ik lag links. Naast me stond een kastje waar munten in konden, dan begon het bed te trillen. Als je vermoeid was, was dat heel opwekkend, volgens het opschrift. ’s Middags had ik het uitgeprobeerd, het bed schudde als een hoeladanseres, het veerde en piepte. Het duurde vijf minuten, er leek geen einde aan te komen.
Op tv was de prachtfilm The big chill, over studievrienden die na de begrafenis van een van hen gezamenlijk een weekeinde doorbrengen. Volwassen worden en vriendschap, daar gaat hij over. D. en S. vielen in slaap, ik keek hem uit.
Alles was toen in diepe rust, buiten zoefde het verkeer van Dallas, binnen lagen twee te slapen. En pal naast me stond het kleine kastje waar munten in konden. Mijn beurs lag erbij, daar zaten nog wel munten in. Toe dan!, toe dan!, leek het kastje te zeggen. Kun je lachen! Onvergetelijke vakantieherinnering! Maar ik deed het niet. Ik had net een film gezien over vriendschap en volwassenheid en met dat laatste moest ik hoognodig eens beginnen.
Toch denk ik af en toe, ook nu in dit vibrerende bed van 12.000 euro: ik had er destijds gewoon geld in moeten gooien. Volwassen gedrag kan altijd nog.
<|endoftext|>
Soms zou je onzichtbaar willen zijn om te kunnen meemaken hoe iemand thuiskomt na een belangrijke avond in zijn leven. Lodewijk Asscher, bijvoorbeeld, die met een wat schutterige Jeanine Hennis-Plasschaert naast zich vertelde dat het oorlog is. Nou ja, oorlog zei hij niet. ,,We hebben zojuist als ministerraad ingestemd met het inzetten van het luchtwapen.’’
Luchtwapen? Je stelt je voor dat zijn vrouw daar wat van heeft gezegd. ,,Gewone-mensentaal is beter, lieverd.”
,,Zo heet het nu eenmaal. We
sturen er straaljagers heen.”
,,Ja lieverd, dat heb ik gehoord. Maar waarom eigenlijk?”
,,Het militair ingrijpen is gericht op het verkleinen van de dreiging die uitgaat van ISIS. Aan de bedoelingen van ISIS hoeft niemand te twijfelen. Het is een nietsontziende terroristische organisatie die de afgelopen maanden op onbeschrijflijk gewelddadige wijze delen van Syrië en Irak heeft veroverd.”
,,Dat weet ik, schat. Maar helpt bombarderen? Bommen gooien heeft tot nu toe niet zoveel uitgehaald, hè?”
,,De VS hebben het voortouw genomen om de opmars van ISIS te stoppen. Door luchtaanvallen. Maar ook door de Iraakse en Koerdische strijdkrachten en de gematigde Syrische oppositie te steunen. Dit alles met het oogmerk de militaire kracht van ISIS te breken en de verschrikkingen te stoppen. Nederland heeft besloten daar een bijdrage aan te leveren.”
,,Ik zag op tv anders dat er alweer een nieuwe club in de startblokken staat, die Khorasan heet. Die kunnen bommen maken van tubes tandpasta, of zelfs explosieve kleding. En trouwens, hoe weet je wanneer de dreiging voldoende is verkleind? Kun je niet beter tegen Turkije zeggen dat ze de grens dichtdoen, om die jihadpubers tegen te houden? Of iets doen aan al dat geld van die clubjes? Dat krijgen ze toch van rijkaards uit andere landen?”
,,De strijd tegen ISIS kan rekenen op brede internationale steun. Ook Nederland neemt zijn verantwoordelijkheid. Dat is wat we vandaag hebben besloten.”
,,Oh, je bedoelt meedoen is belangrijker dan winnen? Gewone-mensentaal, lieverd.”
<|endoftext|>
Interessante kwestie: wat moet je met het geboortehuis van Adolf Hitler?
,,Vandaag de dag zie ik het als gelukkige voorzienigheid dat het lot mij juist Braunau am Inn als geboorteplaats aanwees”, zou Hitler later schrijven, als eerste zin van Mein Kampf. Zijn secretaris Martin Bormann kocht het in 1938 om er een regionaal cultuurcentrum van te maken. De geallieerden richtten er in 1945 een tentoonstelling over concentratiekampen in.
Dat is een beladen erfenis. Klaar ben je ermee, als pittoresk Oostenrijks grensstadje. Er schijnen nu en dan mensen voor te staan die een Hitlergroet brengen, en op 20 april, Hitlers geboortedag, duiken er zowel jonge fascisten als antifascisten op, om elkaar in de gaten te houden. Dat is ook toerisme, maar niet van het soort dat Braunau wil.
Sinds een paar jaar staat het gebouw leeg (Binnenlandse Zaken maakt maandelijks 4700 euro huur over), het is een monument. Laat maar verrotten, stelde een oud-televisiejournalist onlangs voor. Appartementen erin, zegt de burgemeester. Een ‘verantwoordingsmuseum’, opperde een historicus.
Toen ik er in 1988 was, wist ik niet welk huis het was maar ik wilde het wel gezien hebben. De hoofdstraat, vol mooie renaissancehuisjes, was ik al een paar keer op en neer gelopen. Het VVV was ik ook al gepasseerd, maar het leek me onbeleefd om ernaar te vragen.
Onderweg stond ik wel stil voor een gebouw waar Volksbücherei op stond. Drie verdiepingen, onopvallend, okergele muur. Dat kwam me vaag bekend voor, uit documentaires misschien. Zekerheid voor alles. Ik trok de stoute schoenen aan en ging de VVV binnen, voorbereid er onder getier en gekrijs weer uitgejaagd te worden. ,,We hebben hier zoveel moois in de stad, en meneer wil naar het geboortehuis van Hitler? Scheer u weg!”, zoiets. Dat viel mee. Een dame wees het me: het was de Volksbücherei verderop en het was (in 1988 dus) een opvang en werkplaats voor geestelijk gehandicapten. Vindt u het niet raar dat ik ernaar vraag, zei ik. ,,Het is geschiedenis”, zei ze. Verstandige vrouw.
<|endoftext|>
Kat Su verhuisde vijf jaar geleden naar Brooklyn en zocht iets voor haar nieuwe huis. Zo’n opgezette hertenkop leek haar wel wat.
Ze vond er een aantal op internet, maar overal was iets mee: ogen verkeerd, gekke uitdrukking. Dat vermaakte haar zo, dat ze een fotowebsite begon, Crappy Taxidermy. Die puilt inmiddels uit van de knullig opgezette dieren, want ze krijgt ze van over de hele wereld. Onlangs verscheen er een boekje van. Leeuwen en beren met uitpuilende gebitten en de uitgezakte beer uit het Missiemuseum in Steyl
(bij Venlo) zijn nog de gewoonste. Zulke mottige beesten kom je in oude cafés ook wel tegen.
Aangeklede dieren, klaverjassende muizen en zo, zijn al raarder. En het griezeligst zijn fantasiewezens, net als het monster van Frankenstein uit verschillende dieren samengesteld. Een kat met vleugels, een kuiken met elf pootjes en twee koppen, een duizendpootrat, een eend die achter uit een lammetje komt, een boksbeugel met een cavia eromheen, eekhoorns als bierflessenhouder (je schenkt door hun mond). De klap op de vuurpijl is onderstaand ballonpaard, van de Chinese kunstenaar Yang Maoyuan.
Het is van een adembenemende wanstaltigheid, die je in Natuurmuseum Fryslân niet zult tegenkomen. Al zou een tentoonstelling van zulke freaks fantastisch zijn. Die zijn in Friesland toch ook wel te vinden? Wie er een weet: stuur even een fotootje op. De raarste inzending krijgt het net verschenen boekje.
<|endoftext|>
Saskia Diesing was zaterdagavond naar Leeuwarden gekomen, de maakster van de film Nena. Die film, grotendeels in Winschoten opgenomen, gaat over een verliefd pubermeisje wier Duitse vader in een rolstoel zit en zelfmoord wil plegen.
Klinkt zwaar, is het niet. Diesing arriveerde kort na het begin van de vertoning. Na afloop zou het publiek met haar in gesprek. Daarom zat ik met een gewetensvraag. Moest ik haar wel of niet vertellen dat er maar tien mensen in de zaal zaten?
Ze nam het ruiterlijk op. Zo gaat dat, zei ze. Het is ook veel te mooi weer. En hoewel ze over waardering niet te klagen had (de film had goede recensies), er wordt nu eenmaal weinig reclame voor dit soort films gemaakt. Die verliezen het van Nederlandse films met Ibiza in de titel. Zelfs al zit Gijs Blom in Nena,die straks als hunk doorbreekt met Pijnstillers, een Carry-Sleefilm.
Heimelijk vond ik dat hier ook een taak voor Slieker Film had gelegen. Zo’n zaal moet vol, dan geef je de kaarteen maar weg.
‘Geen hond wil naar de Nederlandse artfilm’, stond er gisteren in deze krant. Wat een gelul, dacht ik, en las het meteen. Als voorbeeld werd Die Welt genoemd, de debuutfilm van Alex Pitstra. Daar zouden maar 62 betalende bezoekers zijn geweest (het waren er veel meer, maar niet genoeg).
Vorig jaar was Alex Pitstra, opgegroeid in Siegerswoude, naar Leeuwarden gekomen om wat te vertellen na de vertoning van Die Welt. Ook toen hield het publiek niet over. Wel verzekerde een oudere dame me na afloop dat moeder Pitstra ook zo creatief was en haar zoon het dus niet van vreemd had.
Natuurlijk is het een probleem als films niet genoeg publiek trekken. Het is een dure kunstvorm. Maar de vaststelling dat ‘geen hond’ er naartoe wil is gemakzuchtig. Dat is de luie houding van producenten, vertoners en schrijvers die denken dat films zichzelf verkopen als ze er eenmaal zijn. Honden willen alles wel, als je ze maar lokt.
<|endoftext|>
Achteraf was het verdacht hoe hij twee weken geleden stond. Normaal was hij niet te stuiten, vanaf het moment dat je binnenkwam totdat je weer vertrok. Nu stond hij halverwege de kamer stokstijf, soms trillend, kijkend alsof je iets voor hem op moest lossen. Soms deed hij zijn ogen dicht, alsof hij stond te slapen.
,,Hij heeft vergif gehad”, wist mijn vader met grote stelligheid. ,,Dat heeft hier ergens in de slootwal gelegen.”
Maar na een paar dagen was Joppe weer de oude. Joppe is de Jack Russell die we anderhalf jaar geleden, hij was toen elf, uit het dierenasiel hebben gehaald. Zo’n vreemd, onpeilbaar wezen, dat dringend kan staren naar iedereen die zit en meedribbelt zodra er beweging is, in het volste vertrouwen dat er iets leuks gaat komen, of iets eetbaars.
Hij was niet overdreven intiem, maar knorde wel van tevredenheid als hij ruig achter de oren of onder de kaak werd geaaid. Hoe harder, hoe beter. Onvermoeibaar was hij ook.
Nadat ik met Joppe op een hete zomerdag eens een flinke strandwandeling had gemaakt, lag hij thuis na een uur nog apathisch te puffen. Het leverde me een verbod op om nog zo lang met hem te lopen.
Gelukkig maar dat hij weer gezond was, want mijn vader was in hoog tempo aan Joppe gehecht geraakt. En andersom ook, al weet je dat bij honden nooit honderd procent zeker. ,,Welk beest vleit meer dan de hond?”, zei Erasmus al. Ze fleurden in elk geval van elkaar op.
Het was maar van korte duur, want Joppe is sinds gistermiddag dood. Hij had overal last van, begrijp ik, en de dierenarts stelde een gezwel in zijn buik vast. Dus kreeg hij een spuitje.
Honden gaan dood, al is dit wel verbazend snel gegaan. Het is verdrietig, want Joppe was een leuk beest. Maar laten we er niet langer bij stilstaan dan een hond zelf zou doen. Hij is weg, dat is alles wat je erover kunt zeggen.
<|endoftext|>
Wat Moet de Friese Literatuur Doen met Culturele Hoofdstad 2018?
Vrijdagavond was er Fries Boekenfeest in de Blokhuispoort in Leeuwarden. Daar werd deze vraag gesteld aan een zaaltje vol Friese schrijvers, vertalers en een enkele uitgever.
Eerder had ik nooit beseft dat de Friese Literatuur iets moet. Eén enkel boek moet of wil misschien iets, of een schrijver. Maar een hele literatuur? Dat is alleen maar een optelsom van boeken die mensen belangrijk vinden. De discussie van vrijdagavond klonk dus als iets waar je wat van kon opsteken. Zelf denk je er van tevoren ook over na. Culturele Hoofdstad, daar is veel geld te halen, dus je bent gek als je niet op een of andere manier meedoet. Da’s één. Twee: er komen, zeggen ze, dat jaar heel veel mensen naar Leeuwarden. Dat geeft dus een etalage om U tegen te zeggen. Heel Europa kan zien wat voor literatuur Friesland heeft voortgebracht. Om het maar eens met Schotland te vergelijken (dat heeft weliswaar tien keer zoveel inwoners en is deel van een reusachtig taalgebied, maar toch, de FNP gaat er deze week heen om te zien hoe afscheiden werkt): Wie zijn de Friese Walter Scott (van Ivanhoe), Robert Louis Stevenson (Schateiland, Jekyll en Hyde), Robert Burns (Auld lang syne), Irvine Welsh (Trainspotting)? Ten derde is het hoofdstadthema Mienskip, gemeenschap. En een gemeenschap wordt mede bepaald door de taal, en dus door boeken, zangers en schrijvers.
Maar de discussie was niks. Vage opzetjes voor een literaire minderheidstalenboekenprijs of voor het vertalen van Friese boeken in ten minste twintig talen verzopen in lamlendigheid. Woeste plannen bleven uit; om met zijn allen een Friese bestseller te schrijven, enkel met het oog op de kassa; om een rel uit te lokken; om de Friese literatuur dood te verklaren.
,,Dit is ook Mienskip”, stelde mijn tafelgenoot vast. ,,Gezellig bij elkaar zitten eamelen, zonder dat er wat uitkomt. En elkaar dan later vanuit huis op weblogs in de haren te vliegen.”
<|endoftext|>
Er zijn filmopnames - ze staan op YouTube - van Leo Tolstoj, de schrijver van Anna Karenina (nooit verder in gekomen dan de eerste honderd bladzijden) en Oorlog en vrede (meesterwerk).
Door koorts lukt lezen niet, dus bekeek ik de filmpjes. We zien hem op zijn tachtigste verjaardag (afgelopen woensdag 104 jaar geleden) met los over de schouders hangende jas door de tuin wandelen van Jasnaja Poljana, zijn landgoed dat nu een museum is.
Zijn vrouw, Sofia Behrs, zien we ook; ze hadden dertien kinderen van wie er acht in leven bleven. Aan haar danken we een heleboel foto’s van het leven op Jasnaja Poljana, maar we zien er niet op hoe slecht hun huwelijk werd. Tolstoj hield meer van de mensheid dan van de personen om hem heen.
Terwijl ik keek zag ik in mijn ooghoek iets bewegen. Het was de muis, die een paar weken geleden in de keuken zat, maar die al een tijd verdwenen leek. Er lagen nooit meer keuteltjes. Hij klom bij de muur op en scharrelde naar de koekenpan.
Tolstoj lag inmiddels op zijn sterfbed, op het station van Astapovo. Hij was op zijn 82-ste ineens bij zijn vrouw vertrokken, en overleed tien dagen later aan een longontsteking. Er liggen kransen en linten op het bed. De camera komt dichtbij en we zien zijn sinterklaasbaard en grote neus. Daarna een enorme rouwstoet.
In Mijn biecht schreef hij een parabel over het leven. Een man op de vlucht voor een wild beest valt in een put en blijft aan een dikke struik hangen. Onderin de put zit een draak. Twee muizen, een witte en een zwarte - dag en nacht - knagen aan de tak. Die zal een keer afbreken. Tot dat gebeurt kan de man alleen de honing van de blaadjes likken. Zo is het leven, zei Tolstoj.
Toen ik hoestte, schoot de muis weg achter de keukenkastjes. Ik noem hem Leo. En zodra ik beter ben, is hij voor de draak.
<|endoftext|>
Anderhalve week geleden ging deze column over opsommingsliedjes, waar ik een zwak voor heb. Een daarvan is het titellied van de musical Hair, met die enorme lijst woorden van hoe de hoofdpersoon zijn haar wil hebben (long, straight, curly, fuzzy,enzo voort).
In 2005 werd Hair als iepenloftspul uitgevoerd in Dronryp. Ook in het Fries was het een aanstekelijke hippiemusical. Er zaten zelfs een paar bloteriken in. Zoiets onthou je wel, maar ‘Krollich, wollich, slûgich, rûgich’ hoe die opsomming van haarwoorden was vertaald kon ik me totaal niet herinneren.
Gerrit Hoekstra weet het nog wel, want die heeft de musical destijds vertaald. Hij stuurde het fragment: ,,Ik wol it lang, slûk, krollich, wollich, slûgich, rûgich, kroezich, mûzich, fetlik, flokkich, lokkich, glimmend, glânsjend, dânsjend, flaaksen, waaksen, reagich, wetterweagich, slaggerich of flochten, stiiffol blommen en konfetti, krôljend, kroljend, tiizjend as spagetty!”
Vooral die woorden krôljend (kronkelend) en kroljend (krullend) naast elkaar zijn fraai, al was krollich ook al gebruikt. Maar het was niet makkelijk om het te zingen, meldt de vertaler. ,,Rinse, dy’t it liet doe song, hie der ek in hûdfol wurk fan om de tekst der yn te krijen.”
Rinse is Rinse Rotsma uit Ried, en die herinnert zich dat nog goed. Hij is verbaasd dat het alweer negen jaar geleden is. Weet je ze nog, al die woorden, vraag ik. Zoiets is handig om bij de kapper te kunnen zeggen, die meestal alleen de keuze tussen ‘kort’ of ‘gedekt houden’ aanbiedt. ,,Dy wurden wyt ik echt net mear”, zegt Rotsma.
,,It wie in hûdfol, dat kloppet wol. Ek om’t der in ôfgriislike snelheid yn siet.” Bij de repetities ging het daarom wel eens mis, want hij moest het tempo van de band volgen en bovendien acteren. Het moest er in één keer uit, je kon er niet eens bij slikken. In interviews las hij dat Amerikaanse zangers er ook veel moeite mee hadden. ,,Mar it wie fansels wol de titelsong. Dat wie hiel leuk.” En voor alle duidelijkheid: bij de uitvoeringen is het altijd goed gegaan.
<|endoftext|>
Dansdans is een Vlaamse groep, die op Into the Great Wide Open optrad, het popfestival afgelopen weekeinde op Vlieland. ,,We spelen volgens de methode van de jas”, had een van de groepsleden in een talkshow vooraf gezegd. Een surrealistisch aandoende uitspraak, waarmee hij enkel bedoelde dat ze veel improviseerden, net als in de jazz.
Halverwege moest ik naar de wc. Dit wordt overigens geen vies verhaaltje, u kunt rustig verder lezen. De enige vieze toiletten waren die van de dames, die klaagden daar over.
‘Spelen volgens de methode van de jas’ In het urinoir stond maar één man, een jonge vent zo te zien, maar in een eigenaardige houding, kromgebogen en een beetje door zijn knieën gezakt.
Toen ik naast hem stond begreep ik waarom. Hij had zijn zoontje van een jaar of twee opgetild, zodat die precies in het urinoir kon plassen. Net als alle kinderen op het festival droeg hij zo’n koptelefoon-achtige geluidsdemper. Ik durfde niet goed opzij te kijken, dat is tegen de pisbaketiquette, maar ik luisterde wel mee.
,,Toe maar”, moedigde vader aan. ,,Nog een beetje.” Er sputterde nog wat, veel was het niet.
,,Ben je klaar?”, vroeg vader. ,,Dan nu een beetje schudden.”
Daarmee was het werk verricht. Pa zette hem op de grond en deed zijn gulp dicht.
,,Nu handen wassen”, zei hij. ,,Pappa ook?” vroeg de jongen. Ja, pappa ging zijn handen ook wassen.
Toen kreeg het jongetje, dat zo geconcentreerd bezig was geweest dat de wereld om hem heen even niet meer had bestaan, mij in de gaten. Hij keek naar me omhoog en deelde trots mee: ,,Ik heb zelf mijn piemeltje vastgehouden!”
,,Goedzo, zo zijn we allemaal begonnen”, zei ik. Ik wilde er nog een wijze les aan vastknopen, in de trant van ,,Wie zijn eigen piemeltje vasthoudt kan de hele wereld aan”, maar zoiets klinkt al gauw dubbelzinnig. En trouwens, dat soort wijsheden moet hij maar van zijn pa leren, met wie hij weer naar Dansdans ging luisteren.
<|endoftext|>
Maandagavond, even voor achten. Wilhelminaplein, Leeuwarden. Een zachte avond, de fonteintjes klateren, mensen fotograferen elkaar bij de metalen letters fryslân die hier zijn neergezet. Iemand staat met een kop koffie op haar balkon. Om de hoek van het Fries Museum zit een groepje skaters.
Bij een van de bomen staan mensen. Een paar hebben roze, hartvormige ballons, anderen hebben kaarsen. Een vrouw zwaait met een lichtoranje, kartonnen hart. Zij roept naar passanten: ,,Wereldvrede! Wil je meedoen? Kom op!”
Om acht uur is het groepje elf man groot. De vrouw met het kartonnen hart maakt een foto. Dan staan ze een tijdlang in een kring.
Dit is de Leeuwarder bijdrage aan ‘Samen voor wereldvrede <3’, een Facebook-actie van Linda Bergmans-Van Schendel, die in haar dagelijks leven mensen begeleidt bij hun reis naar hun natuurlijke Zelf. Ze riep iedereen op met een kaars en een hart op een plein te gaan staan, met zijn allen drie minuten te zwijgen en dan Imagine van John Lennon te zingen. Voor de wereldvrede.
De bijeenkomst is voorbij, mensen schudden elkaar de hand en vertrekken. Ik loop naar Sara Tummers, de vrouw met het kartonnen hart. Van dichtbij zie ik dat ze het vredessymbool op haar voorhoofd heeft getekend.
,,Ik heb jullie niet horen zingen”, zeg ik. ,,Misschien was de fontein te luid.”
,,We hebben van binnen gezongen”, zegt ze en laat zien dat ze Lennons tekst op het hart geschreven heeft. ,,Het was wat kort dag, want ik ben gisteren pas begonnen met het hier in Leeuwarden organiseren.”
,,Ik had eerst in het hoofd om een djembé mee te nemen”, zegt een vrouw met een waxinelichtje in een glas.
,,Elf mensen is niet zoveel”, zegt Tummers. ,,Maar dit is een warming-up, we gaan het weer doen. Als hier later duizend mensen op het plein staan is het mooi om te bedenken dat het met elf is begonnen. Want dat gaat gebeuren. De meeste mensen vinden dat het op de wereld zonder oorlog moet kunnen.”
<|endoftext|>
Drie keer mocht ik gisteren op het Uitfestival een inleiding houden, drie keer begon ik met de tekst van My favorite things, het opsommingsliedje uit The sound of music.
Het liedje noemt de leuke dingen, waar gouvernante Maria aan denkt als ze dreigt somber of verdrietig te worden. ,,Raindrops on roses and whiskers on kittens / Bright copper kettles and warm woolen mittens / Brown paper packages tied up with strings / These are a few of my favorite things’’, en zo voort. Het publiek zei het wel wat, want mensen zongen de laatste regel spontaan mee. Dat komt, hopelijk, omdat iedereen opsommingsliedjes net zo leuk vindt als ik. Hoe kinderachtig ze ook zijn, ik ben er verzot op. Van Graaf Tel uit Sesamstraat die twintig augurken aftelt in Zure Bommentaart tot Piter Wilkens met zijn Knoopkes (hij moet er vijftien losmaken, en haakt af bij twaalf).
Daarom is Hair zo’n leuke musical, want die barst van de opsommingliedjes. Black Boys, White Boys (over de voordelen van een zwarte, of juist een blanke vriend), Sodomy (latijnse sekstermen), Ain’t got no (over wat de zanger allemaal niet heeft: geen huis, schoenen, ondergoed, zeep).
En vooral Hair zelf, met die niet te onthouden opsomming van hoe je je haar kunt hebben (,,long, straight, curly, fuzzy, snaggy, shaggy, ratty, matty, oily, greasy, fleecy, shining, gleaming, streaming, flaxen, waxen, knotted, polka-dotted, twisted, beaded, braided, powdered, flowered, and confettied, bangled, tangled, spangled, and spaghettied’’). Negen jaar terug werd Hair in Dronrijp in het Fries uitgevoerd, ik probeerde goed op juist deze vertaling te letten, maar ik ben hem vergeten.
Ach je hebt er zoveel. Subterranean homesick blues van Bob Dylan, Come together van de Beatles, Fifty ways to leave your lover van Paul Simon, MfG van Die Phantastischen Vier (bestaat helemaal uit afkortingen), Let’s do it van Cole Porter, zelfs Visite van Lenny Kuhr. Begin over opsommingsliedjes en je blijft opsommen.
<|endoftext|>
U Zij de Glorie speelde het Fries Seniorenorkest toen ik het Leeuwarder Rengerspark inliep voor de Indië-herdenking.
Ik zat naast twee oude heren (de meesten hier waren oud, behalve het jongetje twee rijen voor me, dat Kickoff speelde op een iPhone). De ene met ringbaard en trouwring, de ander zonder. Als het orkest speelde spraken ze met elkaar, zodat enkel flarden te horen waren. ,,…Kinst die wel? Die was slager. Die is toen met dat ding onder de trein reden.” - ,,Dat verhaal weet ik wel, de persoon ken ik niet.”
Dit was de 22ste herdenking, zei de ladyspeaker. Onder de 168 Friezen die tussen 1945 en 1962 zijn omgekomen waren 38 jongens van 22. Zoals Jan Dijkstra uit Anjum, bij Grissee uit een prauw gevallen en verdronken, 30 juli 1949. Het enige dat naar zijn ouders werd gezonden waren zijn steunzolen. De schoondochter van zijn zus vertelde over hem en hield zijn fotoportret omhoog. Zo jong was iedereen hier, toen.
De Heer is mijn Herder en geen Ding, speelde het orkest. ,,…Syn dochter het toen naar de gemeente weest om een ridderorde voor hem te halen. Hij is toen uut zwembad de Blauwe Golf haald voor de ridderorde…”
Verderop zaten Jos Thie, Bouke Oldenhof en Freark Smink, ter voorbereiding op hun voorstelling Feteranen van volgend jaar. Een mevrouw uit Emmen las een gelegenheidsvers voor, met termen als Neêrlands dierb’re grond.
Grote God, wij loven U. ,,…stuk of drie, vier” - ,,Ja” - ,,Eentje is toen in de rivier raakt, die andere hewwe se syn kameraad doodskoaten en die andere is onder de auto komen.”
De kranslegging begon.
Lof zij de Heer (de almachtige Koning der Ere). ,,…in de Checkpoint lezen? Al die verhalen van die verskillende militairen wat ze beleefden, ik hew het allemaal opspaard, drie boeken vol. Maar niet één vraagt ernaar, hoor. Nee. Geen interesse.”
We gingen staan voor het Wilhelmus, dat binnensmonds werd meegezongen. ,,We hopen u volgend jaar opnieuw te mogen ontmoeten”, besloot de ladyspeaker.
<|endoftext|>
Met gymnastiek had je zo’n systeem, dat de beste sporters van de klas teams mochten samenstellen. Wie op het laatst nog langs de lijn stond wist dat hij een kneus was. Erger nog, hij of zij wist ook dat iedereen dat wist.
In dat stadium is de Ice Bucket Challenge aangeland. Wie nu nog ‘uitgedaagd’ wordt, weet dat hij onderaan de keten hangt. Alle anderen hebben al lang een emmer ijs over zichzelf leeggekieperd. (Je kunt ook geld overmaken voor onderzoek naar ALS, of welke andere aandoening dan ook maar, maar dat is minder opzienbarend.)
Vorige week maakte ik er eentje mee, bij Omrop Fryslân, waar het dappere deel van het personeel zich door drie shovels met ijswater liet overgieten. In de stromende regen. Binnen stonden de drie leden van het Management Team, zeg maar de directie. ,,Gaan jullie er niet onder?”, vroeg ik. Nee, zei de hoofdredacteur. Mooi niet, zei het hoofd faciliteiten. Ik heb zo een afspraak, zei de directeur.
Wat de dapperen buiten niet zagen, was dat de ijsblokken in de shovels van tevoren aan elkaar vast begon te vriezen. Mannen bikten ze weer los, met scheppen en hooivorken. Ze spoten er ook flink water bij. Heel even vreesde ik boze opzet. Een snellere sanering van personeel kun je als managementteam niet bedenken, immers, dan er een ijsschots op te laten vallen. Maar dat viel allemaal reuze mee.
Zij daagden de complete Leeuwarder Courant, GPTV en het Friesch Dagblad uit. Ergens vreemd, organisaties uitdagen in plaats van mensen. Je zegt toch ook niet: ik daag Duitsland uit?
Hoe dan ook zijn we toe aan een nieuwe uitdaging, dat met die ijsemmers weten we nu wel. Ik daag daarom hierbij Omrop Fryslân uit voor de Mentos Challenge. Daarvoor vul je een klysma met verse cola, brengt die in, en voegt daar een of meer mentossnoepjes aan toe. Het geheel wel filmen graag. Je kunt ook geld overmaken voor onderzoek naar ALS, of welke andere aandoening dan ook maar.
<|endoftext|>
Bij de guillotines op de Place de la Révolution in Parijs keken, eind achttiende eeuw, strijdbare volksvrouwen al breiend toe hoe de koppen rolden. Tricoteuses werden ze genoemd. Onze geschiedenisleraar vertelde er hoofdschuddend over. We begrepen waarom. Het is immers bloeddorstig en harteloos om naar onthoofdingen te kijken, helemaal als je er ook nog bij zit te breien.
Dat idee is sterker geworden, lijkt het. Toen vorige week het filmpje circuleerde over journalist James Foley was de algemene reactie: daar kijk je niet naar. Had ik zelf ook. Bij veel mensen is de reactie nog sterker dan er gewoon niet naar kijken, velen benadrukken dat ze het niet hoeven zien. Tien jaar geleden was dat lang zo sterk niet bij het filmpje van de Amerikaanse zakenman Nick Berg die in Irak werd onthoofd, als genoegdoening voor Abu Ghraib.
Vreemd verschijnsel bij iets dat zo in het nieuws is. Precies daarom heb ik het filmpje dit weekeinde toch bekeken, inmiddels wetend dat de dader mogelijk een Engelse rapper is. Het roept allerlei vragen op. Hoe wordt iemand zo barbaars dat hij zoiets kan doen? Het is vergelding voor Amerikaanse bombardementen, zegt de dader. Kan zijn, maar hier sta jij, met je mes en een levend mens. Bombardementen veranderen hier niet door, dat weet je zelf ook.
Waarom houdt Foley zo’n voorgekookte speech waarin hij zegt dat hij wenst dat hij geen Amerikaan was, en hij zijn broer, die bij de luchtmacht werkt, verantwoordelijk houdt? Als hij weet dat hij doodgaat, kan hij zeggen wat hij wil.
En het opmerkelijkst: de onthoofding zit er niet in. Het is toch al gruwelijk en aan het eind zien we het resultaat, maar de eigenlijke daad ontbreekt. Wat betekent dat? Was het deze terroristen zelfs te wreed? Ging het klungelig?
Onaangenaam om te zien, onaangenaam om over na te denken. En het onaangenaamste: als propaganda is het filmpje al lang geslaagd, of we het nu bekijken of niet. We zijn tricoteuses tegen wil en dank.
<|endoftext|>
Weet u het nog, het nummer ‘Stean op!’ van Jitiizer? Die band was eigenlijk gestopt, maar vorig jaar was de comeback met dat nummer. Er was ook een clip bij, met bekende Friezen als Piter Wilkens, Gurbe Douwstra, Sandor van der Heide, Wout Zijlstra, Johannes Rypma en Lutz Jacobi. Op YouTube 12.953 keer bekeken.
Het was een bijdrage in de strijd tegen ALS, amyotrofe laterale sclerose, een slopende ziekte die het lichaam langzaam lamlegt. Stephen Hawking heeft het, in 2009 was Italië ervan in de ban omdat de spierziekte profvoetballers velde, Harm Witteveen, oprichter en clown Carlo van Circus Witova, overleed er in 2011 aan.
Nu is het met ziektes, cynisch gezegd, als met muzieknummers. De ene scoort hoger dan de andere, en krijgt sneller geld bij elkaar voor onderzoek. ALS staat, als het ware, laag op de hitlijst. Jaarlijks krijgt een relatief beperkt aantal mensen (minder dan tweehonderddduizend) het, dus er is geen sterke economische impuls om er medicijnen tegen te ontwikkelen.
Maar nu is er de Ice Bucket Challenge. Beroemdheden gooien emmers ijs of ijswater over zichzelf om aandacht voor ALS te vragen. Vervolgens dagen ze drie anderen uit dat binnen een dag ook te doen, of geld te storten.
Het gaat als een speer, op YouTube wemelt het van de filmpjes. Tom Cruise laat wel een stuk of tien emmers over zich leeggooien, Bill Gates zien we een ingenieuze kiepinstallatie bouwen, Dave Grohl van de Foo Fighters speelt een stuk uit de film ‘Carrie’ na. Trucks en helicopters kieperen ijswater over hele sportteams. Vandaag doen ze het bij Omrop Fryslân – misschien kunnen ze Jitiizer erbij vragen.
Wat je ervan leest en bekijkt gaat amper over ALS, maar vooraloverwelkesterernuweer meedoet en wat die heeft bedacht. Maar de Amerikaanse ALS-vereniging meldt dat er inmiddels iets van 41 miljoen dollar binnen is. Vorig jaar werd in dezelfde periode 2,1 miljoen opgehaald. Ook al duurt het maar even, daar is een hogere plaats op de hitlijst goed voor.
<|endoftext|>
Met de paar dingen die nodig zijn voor stamppot rauwe andijvie koos ik in de Jumbo voor de achterste kassa. Daar stond alleen een studente, dat zou wel opschieten.
Maar de lopende band stond stil. En de studente tuurde, net als het kassameisje, langs me heen de winkel in. Vooraan, zag ik nu, lagen boodschappen van een andere klant. Die was natuurlijk vergeten iets af te wegen, dat kan de beste overkomen.
,,Zie je hem nog?’’, vroeg het kassameisje.
De klant rekte haar nek. ,,Ja, daar loopt hij”, zei ze. Daar slofte iemand in een witte jas langs de weegschaal de winkel in, alsof hij nog moest beginnen met boodschappen doen. Een oudere, Aziatische man met zo’n wijs gezicht - in films krijgen zulke mensen altijd de rol van zenmeester.
,,Hij gaat de andere kant op”, meldde de klant. Inmiddels waren er achter mij mensen bij gekomen, ook al lag het afrekenproces stil.
Bij de frisdrank verderop verscheen een jochie met een gele ballon. ,,Hij is zijn kind kwijt”, zei de klant. De caissière wipte op haar stoel om er iets van te zien, maar man en kind waren alweer in de winkel verdwenen. De mensen in onze rij stonden stil als koeien in de regen. Het was een waar zenmoment in de Jumbo.
,,Daar zijn ze weer!”, zei de klant. We keken allemaal. De man had het kind aan de ene hand, in de andere de inmiddels afgewogen tros druiven. Plus twee blikjes Amstel en twee zakjes chips, die hij erbij had gehaald. Hij slofte naar de kassa en legde de nieuwe waar neer. Uit zijn jaszak putte hij wat papiertjes, een statiegeldbon en een verkreukeld tientje. Beide stak hij de caissière toe.
,,Wilt u de bon ook mee?”, vroeg ze werktuiglijk en de man knikte. Hij had de hele tijd gezwegen en wij ook.
En toen liep de kassaband weer normaal. De les was voorbij. De zenmeester liet ons, zoals dat hoort, zelf nadenken over wat we hiervan hadden geleerd.
<|endoftext|>
Het Zaailand in Leeuwarden is mooi geworden met dat museum, de bedriegertjes en de terrassen. Maar het Ruiterskwartier, het winkelstraatje tussen die sliert nieuwe gebouwen aan de noordkant van het plein en de Hema en C&A, wat is dat een tenenkrommende mislukking.
Het was me nog niet zo opgevallen, maar gistermiddag had ik bezoek van mensen die vroeger in Leeuwarden hebben gewoond. We maakten een georganiseerde wandeling langs acht restaurants in de binnenstad, waar we overal iets te eten kregen met wijn erbij. ,,Leeuwarden is veel leuker geworden”, zeiden ze. Er waren halfserieuze opmerkingen over het kopen van een huis, want die zijn hier veel goedkoper dan in het Westen.
Maar toen bracht de tocht ons langs het Ruiterskwartier. Het gesprek viel dood. Ze keken verbijsterd naar de onverhuurde winkelpanden en de eentonige, platte gevelwand. Het was alsof ik het voor het eerst zag: dit is met afstand de gruwelijkste plek van de Leeuwarder binnenstad.
Destijds werd het in de Zaailandplannen nog gepresenteerd als een straat waarin hoogwaardige winkels zouden komen, een en al klasse en allure. De winkeliers aan de Voorstreek en de Nieuwestad hielden bij voorbaat hun hart vast. Maar er zit grotendeels niks. Ja, in de oksel van het Fries Museum zit een Scapino, waar op de ramen geschreven staat dat er enorme kortingen te halen zijn vanwege een verbouwingsopruiming.
En dan dat doodse winkelgebouw, winkelcentrum Zaailand, als afsluiter van de straat. Ook daar lette ik al jaren niet meer op, het staat er al zo lang, maar nu ineens toonde het zich in alle treurigheid.
,,Opschieten”, zei ik tegen de anderen. ,,We moeten naar het volgende restaurant.” Slim loodste ik ze langs wat pittoreske hofjes en lommerrijke straten, om ze deze aanblik snel te laten vergeten.
Maar alle wijnen die er geschonken werden, waren niet in staat de bittere smaak van het Ruiterskwartier weg te spoelen. Het duurde ook een hele tijd voor ze weer begonnen over de relatief lage huizenprijzen in Leeuwarden. De opmerkingen klonken een stuk minder gemeend.
<|endoftext|>
Zojuist heb ik wat foto’s gemaakt van Rik en Iris. Vandaag (donderdag) zijn die getrouwd.
Nu maak ik al jaren geen bruiloftsfoto’s meer. Dik dertig jaar terug wel, toen ik nog student was. Dat kwam van de moeder van Rik (toen nog niet, natuurlijk), die net als ik Nederlands studeerde en ging trouwen met een student medicijnen, de latere vader van Rik. ,,Jij hebt een camera’’, zei ze. ,,Wil jij niet wat foto’s maken van onze bruiloft?’’
Mijn foto’s konden niet op tegen de mooie opnames die in etalages hangen, maar ze waren niet onaardig. Na die bruiloft volgden er meer. Het was wel een heel gedoe, vooral de nabestellingen.
Terug naar die allereerste bruiloft. De ambtenaar van de burgerlijke stand hield een bloemengietertje omhoog en zei dat een huwelijk pas werkt als het geregeld besprenkeld wordt met een ,,gietertje van liefde’’.
Een tijd later werd Rik geboren, een aanvallige baby van wie ik geregeld de luiers heb verschoond wanneer ik op hem paste. Hij kon erg diep slapen als hij op de bank bovenop je lag en was dan zo warm dat je er zelf ook van in slaap viel.
Jemig, dacht ik vandaag een paar keer. Jemig, daar loopt dat kereltje van die luiers vroeger. Hij had ringen gekocht, een felrode cabrio gehuurd, zich modieus niet geschoren en zei ,,ja’’ toen de ambtenaar van de burgerlijke stand hem vroeg wat hierop zijn antwoord was. Iris zei ook ja.
Geen gietertje van liefde deze keer, maar dat was ook overbodig. Dat hoorde je zo wel toen ze, naar Amerikaanse huwelijksgewoonte, voorlazen wat ze zo mooi aan elkaar vonden. ,,Je bent niet perfect, maar wel perfect voor mij’’, zei Iris.
Alle moeders ontroerd, alle vaders ontroerd, alle opa’s en oma’s ontroerd (een opa vertelde me dat hij al 63 jaar getrouwd is, ,,het gaat vanzelf’’, zei hij).
En jawel, laat ik het maar toegeven, ik was het ook.
Dat zal de ouderdom wel zijn, normaal ben ik de nuchterheid zelf.
<|endoftext|>
In Good morning Vietnam is Robin Williams een discjockey die in Vietnam rock ‘n’ roll draait voor soldaten. Tussendoor doet hij stemmetjes, waaronder die van Richard Nixon, die hij vergelijkt met Mister Ed, het sprekende paard uit een tv-serie.
Nixon en Williams staan deze week ruim in de belangstelling. Nixon trad veertig jaar geleden af als president, Williams pleegde maandagavond zelfmoord. Verder hebben ze weinig gemeen, behalve dat ze een enorme reeks citaten hebben nagelaten en grove taal en vooroordelen niet schuwen. Het verschil: de een maakte de opmerkingen in het geniep, de ander in films en shows.
Nixon: ,,Ik ga geen hand geven aan iemand uit San Francisco. Woninginrichters. Nou, ja, ze moeten iets doen, maar we hoeven het niet op te hemelen. Een van de redenen waarom vrouwen in modekleren er zo vreselijk uitzien, is omdat die verdomde ontwerpers vrouwen haten.”
Williams: ,,Wij hadden onlangs homoseksuele inbrekers. Ze hebben alle meubels anders neergezet.”
Nixon: ,,Raar, dat al die klootzakken die marihuana proberen te legaliseren Joods zijn. Wat is er in Jezusnaam met die Joden aan de hand, Bob? Wat is er met ze aan de hand? Ik denk dat het komt omdat de meesten psychiater zijn.”
Williams: ,,Hitler gaat naar een waarzegster en vraagt: ‘Wanneer ga ik dood?’ En de waarzegster antwoordt: ‘Op een Joodse feestdag.’ Hitler vraagt: ‘Hoe weet je dat?’ En ze antwoordt: ‘Elke dag waarop u doodgaat, is een Joodse feestdag.’
Nixon: ,,Een man is niet ten einde als hij verslagen is. Hij is ten einde als hij ophoudt.”
Williams: ,,God heeft de man een penis en een brein gegeven, maar niet genoeg bloed om ze allebei te gebruiken.”
Als het gaat om wie de leukste is van die twee, is dit een ongelijke strijd. Maar als het gaat over wie de interessantste is, weet ik het zo net nog niet. Dan is de komiek die worstelt met drank, drugs en depressie niet per se boeiender dan de achterdochtige, boze man die het tot president heeft geschopt.
<|endoftext|>
Boyhood is een wonder van een film, die begint met een jongetje van zeven dat dromerig in het gras ligt en eindigt met datzelfde jongetje, maar nu achttien, dat even dromerig op een berg zit. Voor je ogen zie je de jongen, die in de film Mason heet, opgroeien.
(Even terzijde. Ik zag hem gisteren in Slieker Film en daar zijn verbeterpuntjes mogelijk. Vier mensen achter de kassa, maar slechts eentje die in staat is filmgangers kaartjes te verkopen? En tijdens een filmvertoning in de zaal omroepen dat het museum nu gaat sluiten? En dan Aaneenschakeling van dingetjes heb ik het nog niet eens over de onnodige pauze, middenin een scène. Maar ik zal wel weer een pietlut zijn).
De vier hoofdrolspelers (vader, moeder, zoon, dochter) hebben van 2002 tot 2013 elk jaar een paar fragmenten opgenomen. Heel alledaagse scènes, broer en zus bargebitend op de achterbank, zoon in de rij voor de nieuwe Harry Potter, dochter gegeneerd als pa iets over condooms uit wil leggen, verhuizingen, vakanties. Het is heel specifiek, in Texas, en tegelijk universeel. Het is net als het leven zelf een aaneenschakeling van dingetjes. Soms onbenullig, soms vermakelijk en meer dan eens verrassend ontroerend.
Zo’n film waarin een opgroeiend kind wordt gevolgd is in de jaren zeventig ook in Friesland opgenomen. Over Mata Hari. Acteur/regisseur David Carradine (van de tv-serie Kung Fu) gaf zijn dochtertje Calista de hoofdrol. In 1998 vertelde hij me dat hij twee uur en tien minuten had gefilmd in Leeuwarden, Franeker en Sneek, maar ook in Indonesië en Los Angeles. Echt chronologisch was het niet, want de executie was al direct opgenomen, in het Bos van Ypeij.
Die film is nooit afgekomen of vertoond. Al vertelde Calista een paar jaar geleden dat zij er een versie van heeft. Slieker Film, als jullie toch met die verbeterpuntjes aan de gang gaan, kun je dan haar en die film hier eens heen halen? Zo fantastisch als Boyhood zal hij niet zijn, maar je bent toch nieuwsgierig.
<|endoftext|>
Deze week hadden we het over bijzondere treinen en schoot me de rit van Diakofto naar Kalavrita te binnen. Die Griekse trein moet nogal een hoogteverschil overwinnen en klauwt zich omhoog, met tandwielen op een getande rail.
Tijdens de rit erheen, van Athene naar Diakofto, raakte ik aan de praat met twee jongens. Ik vond ze net terug in het dagboek dat ik bijhield. (Terzijde: hou zo vaak je kunt een dagboek bij en schrijf vooral details op. De grote lijn onthou je zo wel.)
De jongens, schuin tegenover
me, vroegen voortdurend aan een oude medepassagier of dit station Patras al was, maar dat was het steeds niet. Om ze een idee te geven waar we waren, liet ik ze mijn kaart van Griekenland zien. Meteen kwamen ze tegenover me zitten voor een praatje. De jongste, die zestien was, sprak wat Engels.
Hij vertelde dat ze uit Pakistan kwamen en al anderhalf jaar onderweg waren. Het einddoel was Engeland, waar zijn oudere broer woonde. ,,Maar hij heeft geen paspoort, dus hij moet oppassen als hij daar over straat loopt’’, vertelde jongere broer.
Zelf hadden ze ook geen paspoort, dus betere baantjes dan bij de druivenpluk zaten er niet in. De andere jongen, negentien, stelde veel vragen, zijn jonge reisgenoot tolkte. ,,Mijn vriend wil weten’’, zei hij, ,,als jij zomaar rondreist, hoe gaat het dan met je salaris?’’ Dat betalen ze gewoon door, vertelde ik naar waarheid. Hij vertaalde het in het Urdu, en ze keken me waarderend aan met zo’n blik van zo zo, jij hebt je zaakjes goed voor elkaar. Ik was het helemaal met ze eens.
,,Toen ik uitstapte wuifden ze me na, terwijl de trein hen naar Patras reed. Ik hoop dat ze Engeland halen en heel rijk worden’’, schreef ik destijds.
Ik had hun namen moeten vragen, zodat ik had kunnen uitvinden wat er van die twee geworden is. Want nu ik dit bijna tien jaar later teruglees, hoop ik nog steeds dat het ze allemaal gelukt is.
<|endoftext|>
Op 28 juni 1914 richtte de Servische nationalist Gavrilo Princip in Sarajevo zijn Browning op aartshertog Franz Ferdinand en schoot twee keer. De eerste kogel raakte Sophie, de vrouw van Franz Ferdinand, de tweede raakte de aartshertog. Beiden overleden.
Geschiedenis is een raar ding. Dankzij historici weten we nu dat die twee kogels een enorme kettingreactie op gang hebben gebracht. Twee wereldoorlogen, de Russische revolutie en de Sovjetrepubliek, het verdrag van Versailles, de opkomst van Adolf Hitler, concentratiekampen, de overval op de Leeuwarder gevangenis, de ontwikkeling van de atoombom, de staat Israël, het IJzeren Gordijn - de hele twintigste eeuw zo’n beetje. Zeker honderd miljoen doden, grof geschat, maar de teller loopt nog.
Maandag werd het begin van de Grote Oorlog herdacht, die, omdat er een grotere achteraankwam, hernoemd is als de Eerste Wereldoorlog.
Die oorlog op zich is al onvoorstelbaar. Eerst die jongeman met tuberculose, die met twee kompanen naar Sarajevo was gestuurd om een aanslag te plegen. Dan Britse en Duitse soldaten die elkaar vier jaar lang vanuit loopgraven in België en Frankrijk beschoten. Niet alleen met kogels, het stugge slagveld was ook een macaber proeflokaal voor dodelijke en verlammende gassen.
Nu zien we tussen al die zaken een reusachtige samenhang, in herdenkingsstukken over de Eerste Wereldoorlog worden ze breeduit geschetst. Maar hadden ze honderd jaar geleden wel door dat juist deze aanslag zo belangrijk zou worden? Beseften ze meteen al dat de oorlog die een maand later officieel losbarstte, tot in Japan en Namibië te merken zou zijn?
Vast en zeker niet. Want nu weten we zulke dingen evenmin. Er gebeurt wel van alles, maar het is onsamenhangend. Wie weet, staat er op dit moment ergens een Gavrilo Princip klaar. Misschien wel in de Gazastrook, een gebiedje dat kleiner is dan Terschelling en waar toch 1,4 miljoen mensen wonen. Misschien in de Oekraïne. Misschien in een ander kruitvat. Maar misschien, laten we het hopen, ook niet.
Geschiedenis is ontzettend interessant, maar je leert er helaas pas achteraf wat van.
<|endoftext|>
We moeten tot 23 oktober volgend jaar wachten, om te kunnen zien welke Friese locaties gebruikt zijn in de nieuwste James-Bondfilm. Ik voorspel alvast: niet eentje. Aan Jelle Hiemstra van Friese Koers zal het niet liggen. Hij bedenkt de laatste tijd van alles: Doutzen Kroes als boegbeeld voor een Friese toerisme-campagne, een culturele-hoofdstadloket op Schiphol, een cultuurtrein van Stavoren naar Harlingen, via Leeuwarden.
En deze week haalde hij de media met een voorstel om James Bond naar Friesland te halen, naar de Waterpoort of Terschelling. Doutzen Kroes moet er ook weer bij. Dan gaat het ons net zo voor de wind als Mürren in het Berner Oberland, waar scènes uit On her Majesty’s Secret Service zijn opgenomen.
Als het wat kost, moet de provincie scheutig zijn, vindt Hiemstra. In de serie Moordvrouw is ook een miljoen gestoken, tenslotte. Kijk naar het bedrijfsleven. Heineken betaalde zich blauw om een stapel kratten en wat bierflesjes in Skyfall te krijgen, de Philishave zat niet gratis in Die Another Day.Ofhet Amsterdam wat heeft gekost om de Magere Brug en wat grachtenpanden in Diamonds are Forever te krijgen, is niet duidelijk.
Stel het zou lukken. De volgende film is te vlug, die wordt deze winter al opgenomen in Rome, Marokko en Londen. Maar daarna komt er wel weer eentje en naar wat Friese miljoenen luisteren de producenten wel.
’t Zou mooi zijn, alleen al voor de Friese filmgeschiedenis. De laatste grote, dure film die hier is opgenomen is alweer van zestig jaar geleden, toen Lana Turner naar Moddergat kwam.
Maar voor het toerisme hoeft het niet. Moddergat is geen Mürren geworden, de herfstige buitenopnamen van Moordvrouw hebben niemand aangelokt, en de Nederlandse JamesBondfanclub schrijft: ,,Wij denken niet dat James Bond-liefhebbers vanuit heel de wereld naar Friesland zullen afreizen.” Daar hoef je het dus niet voor te doen.
Maar, Jelle Hiemstra, wist u dat er nog altijd geen woordenboek Klingon-Fries bestaat? Wereldwijd zijn er heel veel Star-Trekfans. Tip: eerste exemplaar voor Doutzen Kroes.
<|endoftext|>
De krant vatte gisteren een geschreven portret uit Newsweek samen van Vladimir Vladimirovitsj Poetin, onder de kop ‘De ‘tsaar’ die nooit glimlacht’. Heerlijk leesvoer. Hoe meer details over het dagelijks leven van een staatshoofd, hoe beter.
Dat Poetin van kwarteleieren houdt en op buitenlandse banketten het eten weigert. Dat hij elke middag twee uur zwemt. Dat net als bij de Zonnekoning zijn dag vol ceremoniële vergaderingen en ontvangsten zit.
Als je het oorspronkelijke stuk erbij pakt, kom je er ook nog achter dat hij het liefst boeken leest over de geschiedenis en vrijwel nooit een roman. Volgens ingewijden zou hij in 2006 de Russische bestseller Sankya (niet in het Nederlands vertaald, wel in het Engels) hebben gelezen, over een jonge extremist in Rusland. Op Poetins nachtkastje zou Derde Keizerrijk: Het Rusland dat zou moeten liggen, een boek dat vanuit 2054 terugkijkt op de heldendaden van Vladimir II, ‘De Hersteller’.
Maar over het zingen van Poetin is het stuk helaas kort. Hij zou met zijn leraar Engels liedjes zingen, om de moeilijke woorden beter te onthouden.
Interessant. Zingen past in een Russische traditie. Catherina de Grote hield van opera, Alexandra (de laatste tsarin) had een mooie sopraan, al hield haar man, Nicolaas II, er niet van. Stalin zong in zijn jeugd veel. En later nog wel, met kompanen op de datsja, als ze gedronken hadden. Gorbatsjov heeft vijf jaar geleden een cd met zelfgezongen liederen geveild voor een goed doel. Russen zingen.
Wat Poetin zingt meldt het stuk niet. Maar gelukkig zijn er opnamen van.
Bij een gala in Sint Petersburg tegen kinderkanker (met onder anderen Gerard Depardieu, Kevin Costner en Sharon Stone) laat hij zich overhalen om Blueberry Hill van Fats Domino te zingen. Eerst begeleidt hij zichzelf op de piano en hoor je zijn stem niet, dan gaat hij verder met het orkest en een microfoon. Als de achtergrondzangeressen het van hem overnemen, spreekt hij een stukje: ‘Come climb the hill with me, baby!’ De zingende tsaar glimlacht er zelfs een beetje bij.
<|endoftext|>
Fries? Ef, er, ie, ee, es.
Het eerste kunstproject van de Culturele Hoofdstad is begonnen. Door de nieuwe bovenbaas, Ton F van Dijk. Of zoals ze het noemen, ceo. Een ceo is doorgaans iemand die veel geld verdient door te voorkomen dat de mensen onder hem dat ook doen.
HetgaatomdieF.TonFvan Dijk zou die gebruiken omdat er al een Ton van Dijk is, maar dat is larie. Anders zou het wemelen van de Jan F Smits en Frans F Timmermansen. Nee, Ton F van Dijk weet dat Nederlanders van woordspelletjes houden, sinds hij in 2006 dreigde om Lingo af te schaffen.
(Terzijde: als een Lingo-deelnemer heeft gegrabbeld en het nummer op de bal heeft voorgelezen, klinken de eerste vier tonen van het Fries volkslied, Frysk bloed tsjoch op. Let er vanavond maar op). Forens? Ef, oo, er, ee, en, es. Wat is het woordspel dat Ton F van Dijk speelt? Dit is vast niet de F van fluor of Fahrenheit. Of van FforFake,de film van Orson Welles. Misschien is het de F uit het NAVO-alfabet: Foxtrot. De dans waar iedereen altijd aan kan meedoen, net als aan Culturele Hoofdstad. Misschien is het een verwijzing naar Familie, als in De Grootste Familie van Nederland, de leus die aan Lingo vooraf gaat.
Zou het verwijzen naar The F-Word, en laat Ton F van Dijk zien dat hij net zo te keer wil gaan als Gordon Ramsey, voor een extra smakelijk resultaat in 2018? Maar in Engelstalige gebieden ligt het F-woord vaak gevoelig.Misschien is het de F van Fries en daagt hij betrokkenen uit om ook een F te gebruiken. John F Jorritsma. Ferd F Crone. Doutzen F Kroes. Cam F Buur. Al moet je je dan wapenen tegen de kwade tongen die het meesmuilend over ‘Ton en zijn F-jes’ kunnen hebben.
Leuk, zo’n spel. Met dank aan Ton F van Dijk.
Feesten? Ef, ee, ee, es, tee, ee, en.
<|endoftext|>
Als u met bouwvak bent, dus afgelopen week al vakantie had, bereidt u zich dan goed voor op morgen. Het wordt de mooiste dag van uw vakantie. U voelt zich het lekkerst, bent het meest uitgerust, ja zelfs het gelukkigst. Beter wordt het niet.
Morgen is het namelijk de achtste dag van uw vakantie. Onderzoek wijst uit, dat dat de topdag is. Het staat in het promotie-onderzoek naar vakanties van Jessica de Bloom van de Radbouduniversiteit. De eerste dagen gaat het hard bergopwaarts met de H&W (health & wellbeing, gezondheid en welbevinden), op de achtste dag zitten die op hun top. Voelt u het al, vakantieganger?
Vakantie is niet per se hetzelfde als op reis gaan, schrijft De Bloom. Het gaat erom los te zijn van het werk, wat een paar dagen kost. Wel is het effect op H&W groter, als je tijdens je vakantie dingen doet, lichamelijk actief bent. En het scheelt ook als je de dagen met anderen doorbrengt.
Nou, dat is goed nieuws, of niet?
Nu het slechte nieuws. De gezondheid en het lekkere gevoel mogen er tijdens de vakantie op vooruit gaan, terug op het werk verdwijnt dat al op dag één. Na een week is het helemaal weg. Gek genoeg lijkt het er niet toe te doen, hoe lang de vakantie geduurd heeft. Het verhaal van ‘de batterij opladen’ gaat volgens het onderzoek niet op. Al kun je het nog wat vasthouden door elke dag iets leuks van je vakantie op te schrijven.
Thuisblijven, vakantiedagen aan de baas verkopen en stug doorwerken dan maar?
Nee. Want wie niet geregeld op vakantie gaat is vaker ziek en gaat zelfs eerder dood. Negen jaar niet op vakantie en je kunt regelrecht de kist in. Wat kun je het beste doen? Mijn conclusie: één dag werken, acht dagen vrij. De wetenschap echter adviseert: een paar keer per jaar vrij nemen, ten minste acht dagen. Wat u ook doet, een fijne achtste dag gewenst.
<|endoftext|>
Onderzocht heb ik het niet, maar volgens mij verdwijnt de ansichtkaart. Je krijgt ze nog wel, maar alleen in bulk, met je verjaardag of met kerst.
Het gaat me juist om de gewone kaart, zomaar verstuurd, om te laten weten dat het goed gaat, of dat het ergens anders zo mooi is. Die is aan het verdwijnen.
Misschien is die zelfs al weg - op de mat ligt nog maar zelden een foto van als mensen aangeklede poezen, een mediterrane baai of een interessant buitenlands staatshoofd.
Wie nu op vakantie gaat, zet bij het zonnebaden de eigen blote voeten op de foto en plaatst dat op Facebook. Daar moeten de thuisblijvers het maar mee doen.
Dat is een verlies, maar het scheelt ook veel rommel, bedacht ik toen ik deze week schoon schip probeerde te maken op de vliering. Daar staan de schoenendozen met alle ansichtkaarten die ik ooit heb gekregen. Al heb ik er jaren niet naar omgekeken, wegdoen is toch niet eenvoudig.
Die bulkdingen wel. Verjaardagskaarten, bijvoorbeeld, zijn bijna zonder uitzondering oerlelijk. Lappen uitvouwbaar karton met een voorgedrukte grap. Ik heb ze allemaal nog even gelezen en aan de mensen gedacht die ze stuurden, maar nu zijn ze oud papier.
De kerstkaarten ook. Net als op verjaardagskaarten staat daar niet meer op dan de naam van de afzender. ’t Is Anton Pieck, het gestileerde kerstboompje, of de foto van de eigen kinderen met rode muts. Bij het doorkijken deze week heb ik onder mijn vingers gezinnen in hoog tempo zien opgroeien.
Maar de volgekrabbelde kaarten uit Peru of Tibet, die heb ik voorlopig nog even terzijde gelegd. Of de eerste berichten van studievrienden die net een baan hadden en daar studentikoos-spottend over deden. Inmiddels zijn dat natuurlijk allemaal belangrijke CEO’s en chirurgen.
En ergens onderin zat een kaart uit 1960, de tijd dat mijn vaderopdewildevaartzat. Hiëroglyfen voorop, en op de achterkant in zeer zorgvuldig handschrift: ‘Groeten van Pappa, Suez’. Gooi zoiets maar eens weg.
<|endoftext|>
Het grootste culturele evenement van dit weekeind, van dit jaar misschien wel, was zondagavond. Ik had er speciaal een zakdoek met vier knopen voor op mijn hoofd gedaan. Wat overigens heel interessant is, als hoofddeksel, om mee langs volle terrassen te lopen. Mensen kijken je aan of je niet goed bij zinnen bent. Op vier jongens na, die riepen: ,,Die is er helemaal klaar voor”, en de beroemde mars van Monty Python’s Flying Circus begonnen te fluiten.
Want de vijf leden van dat gezelschap zijn eenmalig bij elkaar, voor een serie lifeshows in Londen. Gisteravond was de allerlaatste en die was in allerlei bioscopen overal ter wereld te zien, wereldwijd voor meer dan 200.000 kijkers. Ook in Leeuwarden. De zaal zat lekker vol, maar er was maar een ander met een zakdoek op zijn hoofd. Waar mijn buurman en ik luidkeels ‘I’m a lumberjack and I’m okay’ en ‘Always look on the bright side of life’ meezongen, was de zaal verder vrij stil.
Maar wat een avond. Ik had bij voorbaat al kippenvel; ik ken hele stukken Monty Python uit mijn hoofd en ik hoopte allerlei oude bekenden te zien. Monty Python is net muziek die je af en toe weer wilt horen. De dode parkiet, het bureau waar je tegen betaling kunt argumenteren, de kaaswinkel, en Anne Elk, met haar theorie over de brontosaurus. Mijn buurman, Bernard Post, had me bij voorbaat al jaloers gemaakt. Want hij was bij een van die Londense shows geweest. Vrijdagmiddag heen, zaterdag weer terug. ,,Ik weet alles al”, pochte hij. ,,De eerste sketch is meteen pakkend, en het is ook eigenlijk de enig sketch waar ze de show mee kunnen beginnen.”
Dat was die sketch van vier oude heren die snoeven over hoe zwaar ze het in hun jeugd hebben gehad. ,,Wie had dat veertig jaar geleden ooit gedacht”, beginnen ze, ,,dat we hier nu Monty Python zitten te doen.”
Meteen raak. Ze zijn veel ouder geworden, allemaal in de zeventig, het tempo ligt wat lager, soms zijn ze hun tekst even kwijt, maar het is er nog helemaal. Zelfs Anne Elk, met haar brontosaurus.
<|endoftext|>
Zou het dan toch waar zijn? Jaren geleden vertelde fotograaf Johannes Doedes de Jong me, dat de Nederlandse filmer Bert Haanstra en zijn Franse collega Jacques Tati proefopnamen op Ameland zouden hebben gemaakt voor een gezamenlijke film.
De Jong was er zeker van, hij had het van een Amelander fotograaf en die zou er opnamen van hebben.
Die heb ik nooit gevonden, al ben ik altijd nieuwsgierig gebleven. Het zou kunnen. Haanstra en Tati zeilden in 1968 door Friesland en in 1971 kwam ‘Trafic’ uit, een film die als samenwerking was begonnen en een eind maakte aan de vriendschap.
In die periode zou het geweest moeten zijn.
Een keer trof ik de dochter van Tati, die het archief van haar vader beheerde. Ze had er nooit van gehoord, vertelde ze. Hans Schoots, die gepromoveerd is op Bert Haanstra en in 2009 een biografie over hem schreef evenmin. Dus ik gaf het op. Als iemand in Nederland veel van Haanstra weet is het Schoots, die alle 53 verhuisdozen met Haanstras foto’s en paperassen heeft doorzocht.
Nu is Haanstra ineens in het nieuws. In het archief van de Waddenvereniging is een lijvig scenario teruggevonden van een film die hij over de Wadden zou maken. De film is er nooit gekomen.
,,Interessant’’, zegt Schoots. Maar heel opmerkelijk is het niet, in Haanstra’s archieven zitten wel twintig projecten die nooit een film zijn geworden. De grote aandacht ervoor, tot het Nos-journaal toe, bewijst dat de man achter ‘Fanfare’, ‘Alleman’, ‘De stem van het water’ en ‘Dokter Pulder zaait papavers’ nog niet vergeten is.
Zou dit dan toch die Amelandfilm zijn?
,,Dat denk ik niet”, zegt Schoots. ,,Ik heb het scenario zelf nog niet gezien, maar wat rondgebeld en ik begrijp dat het een redelijk zakelijke opzet is om het natuurschoon van de Wadden in beeld te brengen, met aan het eind de bedreigingen en de vervuiling.”
Hij houdt het erop dat dit verhaal niet klopt. Zolang die foto’s niet opduiken doe ik dat ook.
<|endoftext|>
Een vriend vertelde me toen hij in Londen werkte dat hij homo was. Het had hem meer dan veertig jaar gekost om zover te komen.
Ik heb zijn vriendinnen (het duurde nooit lang) nog meegemaakt. Ook nam hij me eens mee naar een bloteborstenclub vol paaldanseressen, die hij dollarbriefjes in de broekjes (meer hadden ze niet aan) propte of het de gewoonste zaak van de wereld was. Ik zat op veilige afstand aan de bar toe te kijken, zoveel flair heb ik niet. Toen een danseres naast me kwam staan en ‘Hello’ zei, antwoordde ik beleefd met ‘Dag, mevrouw’.
Zondag bekende Ian Thorpe aan een Britse interviewer dat hij homoseksueel is. Thorpe is een Australische wedstrijdzwemmer die thuis vijf Olympische gouden medailles in een la heeft liggen. Ook is hij op 11 september 2001 door toeval aan de dood ontsnapt: hij zou het World Trade Center in New York bekijken, maar was zijn fototoestel vergeten en ging naar het hotel terug om het te halen.
Zijn onthulling dat hij op mannen valt haalde veel media, maar niet de Leeuwarder Courant. Ergens terecht. Ieder mens heeft een seksleven en dat gaat je pas aan als je met hem of haar in bed ligt. Mensen halen de krant omdat ze goed zwemmen, schilderen, regeren, bouwen, denken. Hun seksleven is pas nieuwswaardig als het daar een actieve rol bij speelt. Of wanneer het strafbare feiten oplevert.
Heb je het ook op je werk verteld, vroeg ik mijn vriend, die beroepsofficier was. Een paar mensen, zei hij, maar niet iedereen. ,,Voor je het weet, word je een soort boegbeeld”, zei hij en daar had hij geen zin in.
Maar hij was geen sportheld, Thorpe wel. Of die wil of niet, hij is voorlopig het gezicht van de homoseksuele sportheld. Hopelijk schudt dat de behoudende sportwereld flink op, waar het gebruikelijk is voor mannen om op vrouwen te vallen. Andere verhoudingen kunnen zelfs sponsorcontracten kosten, zo doorslaggevend kan seks zijn. En zo nieuwswaardig.
<|endoftext|>
Onderweg naar Heeg, zaterdagavond, was ik even in de verleiding om af te slaan bij IJlst. Daar woonden vroeger omke Johannes en tante Heerta op de grootste boerderij ter wereld. Je kon er alleen komen over smalle betonpaadjes. Het wemelde er van de bezienswaardigheden. Grote snuivende koeien in de stal, waar machtige hoeveelheden poep uit kon kledderen. Een houten schilderijtje op een logeerkamer van een mannetje met een parelmoeren broekje, dat van kleur veranderde als het ging regenen. Omke Johannes zelf, die voor je ogen zijn duim eraf kon trekken. Er was een bijkeuken vol hertengeweien en hoog aan de muur een klok waar elk uur een koekoek uit kwam. Een kwartier van tevoren stond ik al klaar om niets te missen, ik was vijf of zes.
Maar het wonderbaarlijkste was in IJlst zelf, bij de burgemeester thuis. Met die burgemeester ging Omke Johannes soms jagen in Duitsland, zo was hij aan al die geweien gekomen. Ik geloof dat hij Oppedijk heette, en zijn huis had een grote stoep. Er was een kist vol tinnen soldaatjes in felgekleurde uniformen, waarmee ik, als ik voorzichtig was, op de stoep mocht spelen.
Het eigenlijke mirakel stond in een hoek van de kamer. Een stoel die muziek maakte als je erop ging zitten. In de zitting zat een speeldoos verborgen. Wat voor muziek weet ik niet meer, maar het was prachtig.
,,Jij hebt zulke mooie krullen’’, zei de burgemeestervrouw eens, en aaide over mijn hoofd. ,,Die wil ik wel ruilen voor de muziekstoel.’’ Ik bood ter plekke aan de schaar in mijn haar te zetten, ik weet het als de dag van gisteren. Maar ineens ging de koop niet meer door, iedereen in de kamer zat maar wat stom te lachen.
Wat zou er van die stoel zijn geworden? Ik ben niet over IJlst gereden om het te vragen in het huis met de stoep. Meestal verpruts je daar zo’n herinnering mee. Bovendien is mijn haar sterk in handelswaarde gedaald.
<|endoftext|>
Twee journalisten van het Algemeen Handelsblad trokken in augustus 1907 oude kleren aan, pakten gitaar, mandoline en orgeltje en deden zich voor als Italiaanse straatzangers. Hun avonturen verschenen eerst in de krant, toen in boekvorm: Avonturen als straatmuzikant.
Het was een bestseller en het begin van twee carrières. De een, Jean-Louis Pisuisse, werd een gevierd cabaretier, de ander, Max Blokzijl, geboren in Leeuwarden,wasindeTweedeWereldoorlog de radiostem van de Duitse bezetter.
Daarom slaakte ik verleden week een kreet van plezier toen ik Avonturen als straatmuzikant aantrof in een container vol weggegooide boeken op de Harlingerstraatweg. Andere boekengraaiers keken verbaasd op.
Het is een leuk boek, een vlot geschreven bericht uit het Nederland van een eeuw geleden. Een wereld van volkspensions, burgemeesters die persoonlijk vergunningen uitschrijven, villa’s, huzaren op oefening, geldzorgen (logies is soms wel een gulden!), vrijpostige jonge meisjes en de hits van toen.
Ontmaskerd worden ze niet, ook al staat Pisuisse eens oog in oog met iemand die een week eerder nog met hem op het Sneekermeer voer.
Het boek is nu nog boeiender dan toen, omdat we weten dat beide schrijvers zijn doodgeschoten.
Eerst Pisuisse. Op zijn 47-ste verjaardag, 6 september 1927, trad hij met zijn gezelschap op in Zalen Schaaf in Leeuwarden. De groepsfoto die toen gemaakt is bij Hotel De Nieuwe Doelen (Voorstreek, nu een appartementencomplex) is de laatste waar hij levend op staat, met zijn vrouw Jenny Gilliams en pianist Tjakko Kuiper. Kuiper was verliefd op mevrouw Pisuisse, zij koos voor haar man. In november schoot Kuiper het echtpaar en zichzelf dood op straat in Amsterdam.
Blokzijl sprak op Pisuisse’s begrafenis, die een reusachtige gebeurtenis is geweest. Blokzijl was correspondent in Berlijn en raakte er onder de indruk van de nationaalsocialisten. Vanaf 1941 had hij voor de Nederlandse Omroep een wekelijkse en veel beluisterde radiorubriek, Brandende kwesties. In 1946 werd hij vanwege het maken van propaganda doodgeschoten op de Waalsdorpervlakte bij Den Haag.
Van dat duo heb ik dus een boek uit een container gevist.
<|endoftext|>
Even skypen met Ida van Mastrigt. Honorair Consul in Tres Arroyos, een stadje in Argentinië, waar veel Nederlanders wonen. De laatsten arriveerden er in 1952. Hun kinderen leerden Nederlands op het Colegio Olandes. Die school is er nog steeds, de Nederlandse lessen niet meer.
Tien jaar geleden was ik bij haar op visite. Ze liet me de begraafplaats zien met families Zijlstra, Attema, Zandstra, Boonstra. En stelde me voor aan de oude Otto Veninga, die zich van zijn uit Tytsjerk geëmigreerde vader nog woorden als ‘kij’ en ‘hynder’ herinnerde.
,,Otto Veninga is al overleden”, vertelde Ida van Mastrigt.
Is ze Nederlander of Argentijn? ,,Ik ben 100 procent Nederlander”, zegt ze. Eens per jaar gaat ze naar Nederland, een soort bloedtransfusie noemt ze dat, en bij terugkeer moet ze altijd wennen. ,,Argentinië is een prachtig land hoor, maar oh, man, wat moeilijk.”
Hoe kijken de geëmigreerde Nederlanders naar het voetbal?
,,We hebben nu vier keer met een man of 23 in La Perla, het café hier, gekeken”, vertelt ze. ,,We mogen woensdag ook wel komen. Maar de baas heeft gezegd, deze keer alsjeblieft niks van oranje ophangen hoor. Want er zitten ook Argentijnen. Nou, dan kijken we wel bij mij thuis. Want als Argentinië verliest, weet ik niet of ze wel zo aardig doen tegen ons.” Er was nu al kritiek op de intimidatietechniek van keeper Tim Krul. ,,Vonden ze hier niet erg sportief.”
Haar voorspelling? ,,Het wordt wel spannend hoor. Nederland heeft nog nooit een WK gewonnen en het moet toch een keer.”
Wat als Oranje vanavond wint? ,,Dan hangen we vlaggetjes aan de auto en gaan we toeteren op straat.” Daar kunnen haar stadgenoten wel tegen, denkt ze. En de finale zien ze dan gewoon weer in het café. Of misschien gaat ze naar Buenos Aires, 500 kilometer naar het Noorden, om het in het Nederlandse café De Koning te bekijken.
En als Oranje verliest? ,,Dan zijn wij weer voor Argentinië.”
Veel plezier vanavond.
<|endoftext|>
De een noemde het Sail, de ander Tall Ships Races. Je begrijpt wat ze bedoelen, maar beide namen zaten er zondagmiddag in Harlingen naast. Zeilen waren niet te zien, die waren opgerold, en geracet werd er niet. De grote schepen lagen gewoon aan de kade. Tot ze één voor één kalm richting Noordzee gleden, meestal getrokken door sleepboten.
Met dat zeilen is iets geks aan de hand. Eeuwenlang was windkracht de beste manier om schepen over grote waterplassen te krijgen. Maar daarna is zeilen iets voor de hobbyist geworden. Zoiets als de stoomlocomotief. Tuurlijk, al sinds 1980 zijn er plannen voor containerschepen met zeilen erop, steevast gepresenteerd als de schepen van de toekomst, maar voorlopig is dit zeilen meer iets van het verleden.
Geeft niks, boten zijn mooi om naar te kijken. Daarom is Rotterdam de mooiste stad van Nederland, want daar varen de grote boten dwars doorheen. En daarom was het in Harlingen dit weekeinde zo druk dat er naar schatting 170 fusten bier doorheen zijn gegaan.
Ik kwam niet voor het bier, maar voor de Christian Radich, hoofdrolspeler in een succesvolle film uit de jaren vijftig. Zoals wel vaker met filmsterren viel ze in het echt wat tegen. Prachtboot hoor, maar de loopplank was afgesloten met een bordje Crew Only en op het dek stonden mensen met zonnebrillen in het haar. Meer RTL 7 dan de Zeven Zeeën.
Nee, dan de Kruzenshtern, ook een filmster, of beter gezegd, majestueus decorstuk in een paar films. Het dek stond vol matrozen, die met hun mobieltjes foto’s maakten van de mensen op de kade, die met hun mobieltjes weer foto’s van de matrozen maakten.
De officieren dragen nog echte hoera-petten, van die overdreven grote, wat er een soort Sovjet-glamour aan geeft. Een stoet matrozen bracht tientallen vuilniszakken naar de wal. En bij het wegvaren zwaaiden ze als tekenfilmfiguurtjes op een rij met hun petten naar de mensen op de wal. Zo wil je ze zien, die schepen van het verleden.
<|endoftext|>
Op de Harlingerstraatweg in Leeuwarden stond gistermiddag een laadbak vol boeken. Blijkbaar weggedaan. Mij lukt het slecht om boeken weg te doen, ik vind een stapeltje van vijf al een hele prestatie. Hier had iemand met lef er honderden als puin in een bak gelazerd.
Auto’s remden, fietsers stopten, iedereen ging grabbelen. Aan zo’n boekenberg kun je geen weerstand bieden. Er zaten veel reisgidsen tussen, plaatwerken over Rome of de Vesuvius, boeken over literatuur, politiek, geloof, naslagwerken, woordenboeken. Veel schrijvers van begin vorige eeuw: Aart van der Leeuw, Anton Coolen, Heijermans, Bosboom Toussaint.
,,Is dit van jullie?”, vroeg een dame. Nee, uit dat huis komen ze, wees iemand. Daar woonde meneer Bosch, leraar Nederlands aan het gymnasium. Ze zullen wel aan het opruimen zijn.
Een vrouw hield haar man Democratie in Nederland voor. ,,Dat hoef ik niet”, zei hij. ,,Dat bestaat niet meer.” Zelf had ze een boek gevonden met schetsen uit Auschwitz. ,,Als de jongeren niet in opstand komen, komt dit zomaar weerom”, zei ze.
Ik grabbelde mee, maar had mezelf daadkrachtig verboden iets mee te nemen. Wel hield ik boeken omhoog die misschien wat voor een ander waren. Hollands Glorie, Jan de Hartog. Fantastische vertellingen, Bordewijk. De Bijbel. ,,Ik heb thuis heel veel bijbels, ook in het Russisch”, zei een jongen. ,,Maar ik heb hem nog nooit gelezen.”
Naast me las iemand voor uit de bundel ‘Tegen de storm’ van Garmt Stuiveling, uit 1939.
,,Zwart is de tijd / zwarter dan ooit tevoren / en meer gevaar is dodelijker nabij / wat wij heden doen gaat morgen verloren / wat heeft ons werken hier voor zin als wij / straks in de chaos vergaan.”
,,Ik vind het mooi, boeken”, zei de vrouw van het Auschwitzboek. ,,Want daar word je wijs van. Anders weet je van geen toeten en blazen en dan kunnen ze je zo nekken. Dan ben je onwetend.”
Om me niet te laten nekken, nam ik toch wat boeken mee. Het waren er maar drie. Een hele prestatie.
<|endoftext|>
Slechts twee keer heb ik in de stromende regen naar iemand geluisterd. De eerste keer waren het de Stones op het Malieveld in Den Haag, in 1998. Tegen betaling van een paar biertjes mocht ik bij een groep Zeeuwen onder het plastic. Mick Jagger droeg gekleurde regenjassen.
De tweede keer was het Bill Clinton in Achlum, 2011. Dat optreden was fantastisch, omdat het zo absurd was. Een oudpresident van de Verenigde Staten die een toespraak houdt in een dorp van zeshonderd inwoners. Het regende dat het goot, maar organisator Achmea had poncho’s uitgedeeld.
Het ging over solidariteit. Clinton keek vanaf het - droge - podium over het weiland vol poncho’s en zei: ,,Als ik echt geïnteresseerd was in sociale solidariteit, zou ik moeten zeggen dat het solidair zou zijn om jullie allemaal hierheen te halen, uit de regen.”
Het is geen ‘Ich bin ein Berliner’, maar ik moest er toch om lachen. Even later zei hij: ,Jullie zullen het niet geloven, maar het klimaat wordt steeds warmer. Al zouden we daar nu wel wat van kunnen gebruiken.’’
Uit de Washington Post weten we nu, dat deze aardigheid Achmea destijds zes ton (dollar) heeft gekost. Een beste prijs, blijkt uit dat artikel. Want Clinton kost meestal tussen de één en twee ton. Soms doet hij eens iets voor niks (de Clinton School of Public Service in Arkansas), soms voor de hoofdprijs, 750.000 (bij Ericsson in 2011). Goed gedaan, voor iemand die na zijn presidentschap bijna bankroet was.
Eigenlijk super, dat Achmea op zijn verjaardag zo’n duur en gek cadeautje aan mij gaf. Het had dus goedkoper gekund, maar vooruit. Topvoetballers lopen zich ook niet in het zweet voor een fles wijn of een boekenbon en de verzekeraar had het geld ook in saaie tv-spotjes kunnen steken.
Twee jaar later hield Achmea overal in Nederland ‘huiskamergesprekken’ met interessante Nederlanders en gasten. Ook bij mij, met Bas Haring. Mijn huiskamer had ik gratis beschikbaar gesteld. Dat trekt alles weer een beetje recht.
<|endoftext|>
Zaterdag stond Johannes de Haan uit Drachten in de krant, die bang is dat zijn hart de spanning rond het Nederlands elftal op het WK niet aankan. Hij kijkt niet live, maar vult sudoku’s in.
Je vraagt je meteen af, zou dat veel voorkomen, mensen die een hartaanval krijgen bij een spannende voetbalwedstrijd? Hoe groot is die kans eigenlijk?
Er bestaan lijsten van voetballers die tijdens een wedstrijd een hartstilstand hadden, maar dat telt niet. Voetballers leveren een lichamelijke inspanning. Kijkers bijten enkel op hun nagels en springen soms overeind. Maar kunnen ze zo meeleven dat Klaas-Jan Huntelaar, wachtend tot hij die penalty kan nemen, het laatste is wat ze zien?
Ja, dat kan. Bij Brazilië-Chili, die wedstrijd die zaterdagavond met penalty’s beslist moest worden, overleed een 69-jarige Braziliaan aan een hartaanval. Hij zat in een café te kijken, meldt Estado de Minas, de krant van Belo Horizonte. Ook in het stadion kreeg iemand een hartaanval toen die shootout begon, maar deze man overleefde het.
In 2008 onderzocht een artsenteam onder leiding van doktor Ute Wilbert-Lampen uit München het verband tussen voetbal en hartaanvallen. Ze keken hoeveel hartpatiënten in Beierse ziekenhuizen waren opgenomen, bij het WK in 2006, op dagen waarop die Mannschaft had gespeeld, en hoeveel op andere dagen. Resultaat, gepubliceerd in The New England Journal of Medicine: wanneer het eigen team speelt, is de kans op hartaanvallen of ritmestoornissen gemiddeld 2,7 keer groter dan op een gewone dag. Tijdens de wedstrijd is het op zijn hevigst en het werkt daarna nog een tijdje door. Mannen lopen veel meer risico dan vrouwen: als ze een aardbeving meemaken is de kans op een hartaanval bij hen haast even groot als bij zo’n wedstrijd (blijkt uit een ander onderzoek).
Grappige bijkomstigheid: spelen teams van andere landen tegen elkaar, dan is er niks bijzonders aan de hand. Hoe spannend de wedstrijd ook is. Goed om te weten voor wie het niet vertrouwt en toch iets wil zien. Al blijft het invullen van een sudoku veiliger.
<|endoftext|>
Geachte heer Zalm, E igenlijk was ik niet van plan om me tot u te richten, maar iets te doen met die voetballer die een hap probeerde te nemen uit de schouder van een andere voetballer. Dat houdt mensen bezig. Dan weet je als columnist wat je te doen staat.
Maar ik kwam op de site van ABN Amro. ,,Wil je iets weten of zeggen? Deel je gedachten met ons’’, staat daar. En gedachten heb ik, sinds vorige week bekend werd dat de bankmanagers die niet aan de top zitten 20 procent loonsverhoging krijgen. Om het effect te dempen van maatregelen tegen bonussen. Da’s nodig om talent vast te houden, vertelde u als bankbaas.
Lastig, zo’n bedrijf leiden waar talentvolle medewerkers om de haverklap vertrekken naar een ander, als dat beter verdient. De eersten waren zeker in 2008 al weg toen het minder ging? De lonen waren toen hoog zat, dus er moet talent genoeg geweest zijn om voorkomen dat de staat de bank moest redden.
U bent zelf ook niet de eerste de beste: oud-minister, bij Dirk Scheringa gewerkt en nu weer CEO. De internationale bankbazen staan vast dag en nacht met knuisten vol bankbiljetten op uw ramen te bonzen.
Een vriend van me stelde voor om die terugkerende jihadisten op bankmensen af te sturen, dat lost twee problemen in een klap op. Maar dat zou zielig zijn voor de echtgenotes van die bankmensen. Al moet je niet uitsluiten dat die net zo zijn en ook naar een ander zouden vertrekken als dat beter verdient. Hoe voller de spaarpot, hoe groter de liefde.
Die occupybeweging, is die er nog? Of kijken die ook WK en verkneukelen ze zich over Suárez, die voorlopig op de bank zit?
Zulke dingen gaan soms door mij heen. Maar ik zal ophouden. Ik ben niet eens bij uw bank, de ABN Amro. Gelukkig niet, anders zou ik nu een gevoel hebben of iemand een hap uit mijn schouder had genomen.
<|endoftext|>
Bij de kinderopvang om de hoek is het Eropuit-week. De vader van een van de peuters is bij mij aan het schilderen, daarom voerde een van de Eropuit-uitstapjes naar mijn huis.
,,Je moet ervoor thuisblijven”, was me aanbevolen door een moeder. ,,Zo’n groepje peuters, daar fleur je enorm van op.”
Een stoet van elf driejarigen die een koord vasthouden hoor je al aan het eind van de straat. Geestdriftig en vol vertrouwen klommen ze de stoep op en het huis in.
,,Ik ben aan het schilderen”, zei de schilder. ,,En dat doe je met een kwa… kwa…”
Dat interesseerde ze geen biet. Het beklimmen van de trap naar de vliering was veel boeiender. Groteren doen het zelf, de kleineren geven je een hand.
Daarboven was al geschilderd, met een kwa... kwa… En omdat er bijna niks meer staat, kun je er heen en weer rennen. ,,Niet tegen de muren staan”, zei de juf. ,,Anders moet ik van alles aan jullie pappa en mamma uitleggen.” Voorbarig, want de verf was al droog.
Toen weer naar beneden, in een kring zitten. ,,Hoe vonden jullie het geschilderd?”, vroeg ik. ,,Mooi”, zeiden ze. Het klonk meer beleefd dan gemeend. ,,Is de kleur goed?”, vroeg ik. ,,Of moet het anders worden?” Je weet maar nooit of er een woninginrichter-in-de-dop tussen zit.
,,Roze!”, zeiden twee meisjes tegelijk.
,,Dan gaan we nu in de kelder kijken”, kondigde ik aan. ,,Die zit onder de grond. Daar is het koud en donker. Maar er is een lamp. Durven jullie daar wel in?”
Een meisje barstte spontaan in snikken uit. Zij is niet in de kelder geweest. Maar de andere tien liepen nieuwsgierig achter me de trap af. Ze ontdekten snel dat het er een beetje galmt als je gilt en je ook hier heen en weer kunt rennen.
Het was een leuk bezoekje, je fleurt ervan op en ik heb het negatieve beeld van mannenmet-kelders in mijn eentje bijgesteld. Maar dat kleuradvies lap ik aan mijn laars.
<|endoftext|>
Voetbal. Om te doen is er niks aan, heb ik altijd gevonden, maar het is een leuke kijksport. De vrolijkheid die overal heerst omdat Oranje het goed doet, daar is niks op tegen.
Je moet je er alleen niet te erg in verdiepen. Dan lees je in de Sunday Times datde25leden van het executive committee van de FIFA hun salaris hebben verhoogd van honderdduizend dollar naar tweehonderdduizend dollar. Dat gebeurde stiekem, omdat de algemene vergadering van de FIFA bonussen heeft verboden. Voetbal moet wel een bijzonder economisch systeem zijn, wanneer toplui 2,5 miljoen uit de kas kunnen halen zonder dat de algemene commissie het merkt. Wie te veel op de bal let, ziet het geld niet rollen.
Terwijl de sport zelf steeds geldgebrek heeft, leerde ik gisteren op het Historisch Centrum Leeuwarden, waar drie Cambuurmensen over hun vijftigjarige club werden geïnterviewd. De verhalen waren vooral nostalgisch, maar steeds dook het geld op, ,,de rode draad in het Cambuurverhaal”, aldus ondervrager Piet Prins. Bij de dia van vicevoorzitter Jan Riedstra, bij een pleidooi voor een standbeeld voor oud-bestuurder Klaas Buwalda.
En bij de hamvraag. Moet het Cambuurstadion gesloopt voor nieuwbouw? Of moet er ergens anders een nieuw stadion komen? De helft van de bezoekers wil dat het stadion blijft waar het is, alleen al voor het gevoel.
,,Eerst maar eens een paar jaar in de Eredivisie blijven”, riep iemand. Eentje vond het bij Crystallic - die plannen zijn er al lang - wel praktisch, ,,want ik kom út Dronryp”. Een ander ziet het liever in Zuiderburen, bij het station dat daar komt. Gaat er dan iets mis met fans, haal je de Goutumerbrug op en heeft de stad er geen last van.
,,Er moet een landelijk verbod komen op het bezoeken van uitwedstrijden. Dat scheelt een hoop geld en ergernis. Dan kun je het stadion naar het oosten uitbreiden”, zei kapper Theo Balk. ,,Ik bespreek het wel met Sepp Blatter”, grapte hij. We waren weer terug bij het geld.
<|endoftext|>
Terwijl ik dit schrijf, galmt ‘A new foundation’ uit de laptop, van de Amerikaanse band As I Lay Dying. Lekkere metalmuziek. De song is moeilijk te verstaan, omdat je bij deze muziek nu eenmaal keelschraperig hoort te zingen. Daarom heb ik de tekst opgezocht.
,,Wanneer we in nood zijn moeten we de moed niet verliezen”, zingt voorman Tim Lambesis. ,,Wees standvastig en ga door. De overwinning wacht.”
Opbeurend, of niet soms? Dat komt omdat As I Lay Dying een christelijke metalband is. Daar is volop emplooi voor, sinds de oprichting in 2000 hebben ze overal ter wereld opgetreden, tot vorig jaar Pukkelpop in België toe.
Maar het is voorbij. Tim Lambesis is onlangs tot zes jaar veroordeeld omdat hij zijn vrouw (ex, inmiddels) door een huurmoordenaar had willen laten vermoorden. Als klap op de vuurpijl heeft hij nu gezegd dat hij al lang niet christelijk meer is, maar atheïst. Uit vrees voor de platenverkoop hield hij dat tot nu toe geheim.
,,Als kids na een concert met ons wilden bidden, zei ik: ‘Ga je gang!’, liet ze bidden en zei ‘Amen’. Als zij zich beter voelen met mijn hand op hun schouder, wil ik dat niet van ze afpakken”, zei hij. En bovendien: ,,In de twaalf jaar dat we optraden met As I Lay Dying, was misschien één op de tien christelijke bands waarmee we optraden echt een christelijke band.”
Atheïsten die zich schuilhouden binnen christelijke organisaties - als je erover nadenkt is het logisch dat die er zijn. Je hebt immers christenen bij D66, dus waarom zou je geen ongelovigen hebben bij het CDA? Mensen die er alleen bij zitten omdat ze verwachten daar vlot hogerop te komen? Aan de buitenkant zie je het toch niet, en Parijs is wel een mis waard.
Terwijl ik dat overdacht belden twee oudere dames aan. ,,Heeft u belangstelling voor de boodschap van de bijbel”, vroeg de voorste. Zij leek me geen atheïst.
,,Nou nee”, zei ik. ,,Ik zit net muziek te luisteren.”
<|endoftext|>
Als je Ilja lang genoeg onder de kin aait, of achter de oortjes, begint hij ronkend te spinnen. Eén oog gaat open. Of hij je ziet is niet duidelijk: hij heeft ouderdomsstaar.
Ook mist hij zijn hoektanden, hij is misschien doof en hij springt al lang niet meer in één keer van de balkonstoel waarop hij in de zon ligt. Hij stapt nu via een krukje.
,,Denk je dat Ilja de oudste kater van Nederland is?”, vraagt Bertha Kuipers, zijn baasje. Ze wonen op een flat in Leeuwarden. Een paar dagen geleden meldde deze krant dat de oudste kat ter wereld was overleden. Die heette Poppy, woonde in Bournemouth, en was 24. Dat had Bertha nieuwsgierig gemaakt en ze had een mail gestuurd.
Ilja heeft ze 22 jaar geleden uit Driesum gehaald, bij een collega vandeCCF.Hijwasdeleukste uit het nest, vanwege de strepen. Die heeft hij nog steeds. Ilja is een gewone cyperse kater, niet te dik, niet te dun, alleen hoogbejaard. Hij is altijd binnen geweest, het balkon en zo meegerekend, dat heeft volgens Bertha meegespeeld. Veel katten verongelukken immers in het verkeer. Bij de dierenarts vraagt ze wel eens of haar kat bijzonder oud is. ,,Maar daar krijg je nooit rechtstreeks antwoord op.”
Gemiddeld wordt een kat tussen de negen en de vijftien jaar, lees ik op internet. Volgens het Guinness recordboek is de oudste kat ter wereld Creme Puff (een naam, geen kattensoort) uit Austin, Texas. Die stierf op zijn 38ste.
Muziekrecensent Rudolf Nammensma was als jongen met zijn ouders op vakantie in Italië, met de caravan, en daar kwam een kater aanlopen die is altijd gebleven. Solo noemden ze hem, hij is 27 geworden.
Terwijl ik Ilja zat te aaien, vroeg ik me af of hij de 24 zal halen. Zijn borst voelt mager, zijn keel is dun, hij staat onzeker op zijn pootjes. Maar het zou best kunnen dat hij nu de oudste kat van Nederland is.
<|endoftext|>
Het vormt je karakter, zei iemand toen ik me zaterdag afvroeg waarom ik in vredesnaam weer meeloop in de martelgang die Rondje Ameland heet.
Dat rondje begon klein in 1997, met een groep cafébezoekers. Inmiddels is het een geoliede organisatie met stempelposten, hulpverleners in terreinwagens en deze keer 467 wandelaars.
Die eerste keer was ik erbij en vroeg ik me al af wat me had bezield. Zwaar was het toen en zwaar is het gebleven: het begint en eindigt in Hollum, en voert langs de dijk, over het Oerd en langs 20 kilometer strand. Een strandwandeling is leuk, maar dit is overdreven. Vanwege springtij was het nu bovendien ploeteren door mul zand: extra zwaar, onderweg haakten er 22 af. Mijn karakter is dus een hardleerse sukkel.
Wij lopen altijd met een vaste groep. Zou dat niet zo zijn, dan deed ik al lang niet meer mee. Mijn karakter is dus ook een gezelligheidsdier. De vrouwen uit onze groep lopen sneller dan de mannen, zoals vrouwen in het algemeen kwieker wandelen. Dat heeft met de evolutie te maken: al in de oertijd hadden vrouwen thuis nog van alles te doen, terwijl mannen erop uit moesten om te jagen en brandhout te zoeken.
Uiteindelijk belandden we op het terras van De Zwaan in Hollum, waar je je, ondanks alle leed onderweg, erg ingenomen voelt met jezelf. Want het Rondje Ameland is heel aangenaam om achter de rug te hebben. Je hebt het hem dan toch maar weer geflikt. Daar ontdek je, hoe lekker bier kan zijn na lichamelijke inspanning, en hoe vleiend het is als mensen je complimentjes en zelfs rozen geven.
Zulke mensen vragen dan meteen: ,,Nou, volgend jaar maar weer zeker?” Maar daar ben ik voorlopig nog niet uit. Al weet mijn karakter natuurlijk allang wat het wordt, dat kent mij door en door. Blaren, stijve heupen of verbrande kuiten gaan over, maar je karakter, daar blijf je last van houden.
<|endoftext|>
Toen tegen zes uur ’s morgens overste Thomson met majoor Roelfsema de posities langs ging, werd hij uit de dichtbij gelegen vijandelijke stelling vlak boven het rechter sleutelbeen in den hals getroffen door een kogel die de long doorboorde en den slagader doorsneed. Steunende op Roelfsema kon overste Thomson nog een pas of vijftig doen, toen viel hij neer en stierf kort daarop.
Zo stond het in de krant. Zondag is het een eeuw geleden: de eerste Nederlandse militair die bij een vredesmissie in een ander land – Albanië, in dit geval – om het leven kwam.
De Leeuwarder Courant berichtte er uitgebreid over, want Lodewijk Thomson was een bekende Leeuwarder. Niet dat hij er geboren was, hij kwam uit Voorschoten en had als militair zijn sporen verdiend in Atjeh en Zuid-Afrika. Maar als infanteriecommandant in Leeuwarden was hij een persoon van aanzien. Zozeer, dat hij bij de TweedeKamerverkiezingen van 1905 vertegenwoordiger werd van kiesdistrict Leeuwarden. In 1909 werd hij herverkozen en versloeg tegenkandidaat Pieter Jelles Troelstra, die in 1913 wel van hem won.
Enfin, Thomson was in Albanië om in dat kruitvat de gendarmerie te organiseren. Een politiemissie, zou je het nu noemen. Volgens de kranten was hij daar ,,een man van beteekenis”. Dat is nu moeilijk te beoordelen, al heeft hij een Albanese Wikipediapagina en is hij sinds 2000 ereburger van Durrës, de stad die nog Durazzo heette toen hij er is neergeschoten. En waar hij in eerste instantie begraven werd, ,,bij gebrek aan conserveeringsmiddelen”.
In juli werd hij opgegraven en op het schip Noord-Brabant naar Nederland vervoerd. De kist stond op het achterdek met de Nederlandse vlag en kransen eroverheen.
Op de kade in Amsterdam waren er huldigingen en toespraken, daarna ging de baar naar het station voor de trein naar Groningen. Thomson zou begraven worden op de Zuiderbegraafplaats.
Onderweg stopte de trein in verschillende steden, waar militaire korpsen treurmuziek speelden. Hoofdconducteur van die trein, meldde de LC, was J. de Vries uit Leeuwarden, die Thomson goed had gekend.
<|endoftext|>
Er is wel degelijk sprake van geweest dat de Beatles in 1964 in Jubbega zouden optreden. Dat zou ’s middags gebeuren. Als het was doorgegaan was het vandaag een halve eeuw geleden geweest.
In plaats daarvan traden ze die dag twee keer op in een veilinghal in het Westfriese Blokker. Ze speelden I saw her standing there, All my loving, I want to hold your hand, She loves you, Twist and shout, Long tall Sally, Roll over Beethoven en Can’t buy me love. ,,Tussen de paden wordt getwist, gekronkeld, gehijgd, gekreund’’, beschreef een journalist. In Blokker staat nu een monument.
In die veilinghal waren vaker concerten. Organisator Ben Essing, zoon van de gemeentesecretaris, had Vera Lynn, Nana Mouskouri, Jacques Brel, Louis Armstrong en Cliff Richard er al heen gehaald. Diezelfde Essing zou Jubbega de Beatles hebben aangeboden voor het middagconcert. Arend Eijer en Wiepie Arndt uit Jubbega, die tienerfeesten organiseerden, hadden het afgeslagen.
Toen ik er Azing Moltmaker, Nederlands grootste Beatlekenner, naar vroeg, zei hij dat dit wel een broodje aap moest zijn. Anders had hij er wel van geweten, zei hij. Dat stond in mijn column van woensdag.
Ho ho, zegt Ate Eijer, FNPgemeenteraadslid van Heerenveen en de zoon van Arend Eijer. Zijn hele jeugd lang heeft Ate Eijer van zijn vader gehoord (die inmiddels negentig is) dat die ‘nee’ heeft gezegd tegen de Beatles.
,,It kaam thús geregeld foarby. ‘We hiene it dochs dwaan moatten’, seit ús heit dan.’’
Waarom deden ze het niet? De Jubbegasters waren door Essing uitgenodigd bij het concert van Cliff Richard, om een indruk te krijgen.
Ze zagen met eigen ogen dat het er bij zo’n Britse popster heel anders aan toeging dan op een tienerfeest met het Cocktail Trio, Anneke Grönloh of Gert Timmerman. ,,Dat wie sa grut, der siet safolle organisaasje omhinne, dat koenen sy noait oan’’, zegt Eijer.
Zo ontstond het verdriet van Jubbega. Het dorp dat even beroemd had kunnen zijn als Blokker.
<|endoftext|>
Morgen vijftig jaar geleden landden de Beatles op Schiphol. Een dag later traden ze in Blokker op.
Een mooie gelegenheid om te bellen met Beatlekenner Azing Moltmaker, de man achter het Beatlesmuseum in Alkmaar. Bovendien heb ik nog nooit gesproken met iemand anders die Asing heet, ook al is deze met een z.
,,Een hele gewone naam hoor”, zegt Azing Moltmaker. ,,Mijn opa heette zo en mijn oom ook.” Als ik mijn naam spel, barst hij in lachen uit. ,,Met een s!”, roept hij. ,,Daar heb ik nog nooit van gehoord! Dat zal wel een vervalsing zijn, dat hebben ze alleen in Friesland!”
Terug naar de Beatles. Onlangs verscheen The Beatles in Holland, een microgeschiedenis over de aankomst op Schiphol, het Vara-optreden, de rondvaart door Amsterdam en de twee optredens in Blokker, de enige Beatlesconcerten in Nederland. Veel details en afbeeldingen komen van Moltmaker.
Wiepie Arndt en Arend Eijer, die begin jaren zestig concerten organiseerden in Jubbega Derde Sluis, hebben in de Leeuwarder Courant verteld dat ze in 1964 ook de Beatles konden krijgen. Ze hadden ‘nee’ gezegd. Het leek ze ongeschikt voor Jubbega Derde Sluis.
,,Dat lijkt mij een broodje aap”, zegt Moltmaker. ,,Ik hoor het voor het eerst en anders had ik er wel documentatie over gehad.” Hij mag dat zeggen. ,,Ik heb 59 boeken over de Beatles geschreven, en een stuk of zeven over de Beatles in Nederland’’, vertelt hij. Paul McCartney schudde hem de hand. Als ik opmerk dat het dan wel voltooid zal zijn, begint hij weer te lachen. ,,Ik hoop het niet. Dat lijkt me het ergste wat me overkomen kan, net als wanneer je een ingewikkeld bouwpakket in elkaar zet en het klaar is.”
Je merkt niet erg dat B-Day een halve eeuw geleden is, zeg ik. ,,Weinig?”, zegt Moltmaker. ,,De kranten in Noord-en ZuidHolland staan er vol van.” Het is mij niet opgevallen, zeg ik. ,,Friesland”, smaalt Azing met een z. ,,Daar weten ze nog niet eens dat ze uit elkaar zijn.”
<|endoftext|>
De Jumbo deed bij het WK in 2010 niet aan Oranjeacties en dat zou ze, volgens onderzoekers, negen miljoen euro omzet hebben gekost. Dat nooit weer, zeiden de Brabanders, en ze huurden Roy Donders in om oranje pyjamas met glitters voor ze te maken. Zoiets als dat jurkje van Bavaria, vorige keer. Rene Froger zong een reclameliedje, Yolanthe, Aron Winter en Sjaak Swart liepen er alvast in rond.
Het werkt. Vrijdag waren de juichpakken al op.
Dat is gek, want niemand heeft er nog een. Je moet zegels sparen, dan krijg je een code, dan krijg je een afhaalbewijs en daarvoor op 12 juni pas zo’n judopak.
Ik vroeg op Facebook of iemand er een heeft en de reacties waren niet mis. ,,Een beetje niveau graag”, schreef iemand. ,,Ik sta er net mijn buurman mee te wurgen”, liet een ander weten. ,,Je moet het aan de Tokkies vragen”, ried een derde me aan. Eentje had er twee besteld, maar doet ze alleen binnen aan, als niemand kijkt.
Voor een juichpak moet je je dus schamen.
Nieuwsgierig geworden ging ik naar de Jumbo. Daar staat een kartonnen Donders (een soort Paul de Leeuw met haar) met zo’n pak aan, met een gouden leeuwenkop erop geborduurd. Over alle reclame voor het pak in de winkel was de tekst ‘Uitverkocht’ geplakt.
Ik wachtte een moment af waarop niemand keek en voelde eraan. Inderdaad, precies als de pyjama’s die mijn broers en ik vroeger droegen, waarin je op zaterdagavond nog even wat langer mocht opblijven. Na een paar keer wassen hing het kruis tussen je knieën. ,,Ze zijn helaas uitverkocht, meneer”, zei een medewerker die vanuit het niets was opgedoken.
Met een rood hoofd ging ik naar de kassa. Stel je voor dat het een bekende was geweest die me aan een juichpak had zien voelen! Maar dat zal gelukkig niet weer gebeuren. Ze zijn uitverkocht en vrijwel niemand die ik ken heeft er een. En wie er wel een heeft, houdt het geheim.
<|endoftext|>
Er is een muis in de keuken. Of misschien zijn het er meer. Bij het gasstel hebben ze hagelslagjes neergepoept.
Verschillende mensen rieden me aan een kat te nemen. Maar daarmee maak je van een muizenis een groter probleem. Met zo’n kat zit je nog jarenlang. Daarom kondigde ik in de kantine aan, dat ik op zoek zou naar een muizenval.
,,Toch wel een diervriendelijke?”, vroeg collega G.
,,Ik dacht meer aan zo’n ding waarmee de muis op slag dood is”, zei ik.
,,Daar heb ik zo’n hekel aan”, vertelde G. ,,Ik kom van de boerderij en wij hadden ook altijd muizen. Heel veel, ze vraten alles op en de katten konden het niet aan. Mijn moeder was er op het laatst zo flauw van, dat ze een plank met Bison Kit heeft ingesmeerd en in de schuur gelegd. De muizen bleven met hun pootjes in de lijm vastzitten, vaak leefden ze nog. En dan sloeg mijn moeder ze dood met een hamer. Ik zag dat als klein meisje en ik vond het verschrikkelijk.”
Het was een originele aanpak, maar dat uiteindelijke platslaan sprak me niet zo aan. Het geeft vast veel troep en ik heb niet eens een hamer.
,,Ik koop wel een val”, zei ik. De volgend dag vroeg G. of ik er al een had gekocht. Daar was ik nog niet aan toegekomen.
,,Dan neem ik morgen een diervriendelijke muizenval voor je mee”, besloot ze. Ze gaf me een kleine iglo van ijzerdraad op een plankje met de afbeelding van een muis.
,,Je moet er kaas in leggen”, instrueerde ze. ,,Niet te veel met de handen aankomen, dan komen de muizen niet meer.”
Inmiddels staat hij hier een week, de kaas is uitgedroogd. Volgens de experts blijven de muizen weg omdat ik er met mijn handen heb aangezeten. Mij lijkt dat stug. Mijn aanrecht, daar zit ik heel vaak met de handen aan en toch liggen er alweer nieuwe hagelslagjes.
<|endoftext|>
Maciek uit Katowice, die een weekeindje in Leeuwarden is, weet precies hoe hij zich als Pool moet gedragen. Want in Duitsland en Nederland wordt er scheef tegen Polen aangekeken en af en toe speelt hij met die vooroordelen.
,,Wat de Ieren zijn voor Engeland, dat zijn de Polen voor Duitsers”, legde hij me zondagmiddag uit, toen we in Wyns op het terras naar de bootjes zaten te kijken. ,,Ze denken dat ze allemaal te veel drinken en dat het allemaal dieven zijn. In Duitsland is een reisbureau, dat reclame voor Polen heeft gemaakt met de slogan: ‘Kom naar Polen, uw auto is er al’.”
Dat laatste was, hoop ik maar, een grap. Omdat Maciek ernstig kijkt en nu en dan naar het juiste Engelse woord moet zoeken, weet je dat bij hem nooit zeker.
Zelf maakt hij ook zulke grappen. Toen we hem aan een kennis voorstelden, zei hij: ,,Ik kom uit Polen. Maar ik ben hier niet om je baan te stelen, ik ben op vakantie.” (Eigenlijk, vertrouwde hij ons toe, is hij niet eens echt een Pool. Katowice ligt immers in Silezië, wat eeuwenlang Duits is geweest. En hij heeft een baan bij de politie. Dit terzijde.)
Omdat we met hem zijn wezen fietsen toen we vorig jaar in Katowice waren, wilden we als tegenprestatie nu een eindje door Friesland fietsen. Vandaar dat we langs de Dokkumer Ee naar Wyns gingen. Vanuit Leeuwarden is dat een kippensprong, maar ver genoeg voor een Pool, want hij voelde zijn achterwerk, zei hij. De overtocht met de pont maakte dat weer goed. Die duurt nog geen minuut, en is door hem in een kleine honderd foto’s vastgelegd.
Toen we weer terug wilden fietsen, was zijn band leeggelopen.
,,Je zou een andere fiets kunnen stelen”, opperde ik. ,,Je bent immers toch al een Pool.”
Maar dat hebben we niet gedaan. Ten eerste is hij een Sileziër, ten tweede is hij politieman, ten derde is het een idioot vooroordeel.
<|endoftext|>
De iisfoarstin van Tryater trok woensdag veel pensionado’s, ‘gezonde, kapitaalkrachtige mensen die van hun pensioen genieten’, zoals het woordenboek ze omschrijft. Bij de vrijwilligers zaten er ook een paar. ,,Wij hewwe overal tiid foar”, legde een van hen uit.
Pensionado’s hebben allemaal regenjassen bij zich. Er is bijna niks voor nodig, dan gaat die aan. Terwijl we op het Wilhelminaplein zaten, vielen er een paar druppels en meteen schoven al die rode, blauwe of doorzichtige jassen ruisend over armen en ruggen. Allemaal precies tegelijk, of het bij de uitvoering hoorde.
Later, in de Dominicuskerk, werd een groenig verlichte sluier over het publiek getrokken, een even simpel als mooi effect. Of we met zijn allen onder het ijs waren geraakt en diep wegdreven. Het materiaal – ik voelde er even aan – was douchegordijnachtig. Helaas werd het van het schuiven niet statisch, want dan was al dat grijze haar om ons heen recht omhoog gaan staan.
Op de Westersingel stapte het publiek op een pontontribune die naar de volgende plekken voer. ,,Ik wil nu wel een borrel”, zei ik tegen mijn metgezel. In haar rugzak zaten een meegesmokkelde heupflacon cognac en twee glaasjes. We hadden gelezen dat de voorstelling drie uur zou duren en het koud kon worden.
We schonken het stiekem in, toen niemand keek, we hadden gehoord dat je niks mee mocht nemen om onderweg te eten of te drinken.
,,Ik ruik alcohol”, zei een vrouwenstem achter me.
,,Cognac”, verbeterde ik, draaide me een beetje om en maakte een ‘proost’-gebaar met het glaasje. Ze was een pensionado.
,,Dit mei net”, zei haar buurman bars. Ook hij behoorde tot de gezonde, kapitaalkrachtige mensen die van hun pensioen genieten, dat zag je meteen.
,,We zitten nu op een boot”, zei ik. ,,Op een boot mag je drinken.”
,,Oh, is dat sa”, zei de man. Wij zijn niet eens pensionado’s, bedacht ik terwijl ik lekker warm werd van de cognac, maar we zijn er nu al beter in dan sommigen die dat wel zijn.
<|endoftext|>
Twee jaar geleden kwam het Franse ontwerpbureau Zündel Cristea met het fantastische idee voor een voetgangersbrug van trampolines over de Seine. Vlakbij de BirHakeimbrug, die filmliefhebbers kennen uit ‘Inception’ of ‘Last tango in Paris’.
Tussen de randen, opblaasbare reuzenworsten van pvc, zijn netten gespannen waarover de voetgangers al springend naar de overkant kunnen. Saut de Seine noemen ze het.
Ge-wel-dig.
Als je de bijbehorende plaatjes bekijkt, zie je jezelf al de trap opgaan, een aanloopje nemen en boing! boing! boing! Met reuzensprongen over de rivier, met de Eiffeltoren op de achtergrond.
Gestreste Parijzenaars zullen vast wel eens tegen elkaar opbotsen, maar dat doen ze daar in het verkeer ook, dat kan geen belemmering zijn. En misschien stuitert af en toe een al te overmoedige voetganger pardoes de snelstromende Seine in. Maar daar is wel iets tegen te bedenken.
Toch is onduidelijk of de brug er echt komt. Wel vertelden de ontwerpers vorige maand dat er sinds november een prototype is, in Spanje.
En dan ga je denken. Zo’n prototype is natuurlijk kleiner. Die zou best eens in de Westerstadsgracht van Leeuwarden kunnen passen. Laten we zeggen van de Westerplantage of de Prinsentuin naar de overkant. Tijdens (doe eens gek) het straatfestivalweekeinde van volgend jaar. Boing! boing! boing! naar de overkant, met de Oldehove op de achtergrond.
Het is even lastig voor de bootjes, maar die hebben jarenlang onbelemmerd lol gehad. Nu mogen de voetgangers een keer. Ik zeg: doen. Zijn we Parijs te snel af.
<|endoftext|>
Graag wil ik hier een uniek aanbod doen. Voor een behoorlijk bedrag verkoop ik mijn medische gegevens, zoals die zijn opgeslagen bij Lifelines. Lifelines is een doorlopend gezondheidsonderzoek onder 97.055 vrouwen en 70.674 mannen. Eens in de vijf jaar moet ik voor de wetenschap in een buisje blazen, op en neer springen op een matje, bloed afstaan en een jerrycan volplassen. Daaruit kunnen geleerden van alles afleiden over erfelijke ziektes.
Vorige week kopte de krant ‘Lifelines wordt een bv’. Vanwege de belasting, het was nogal technisch. Verder niks aan de hand, zei directeur Ronald Stolk, gegevens blijven vertrouwelijk. Onderzoekers horen alleen de leeftijd en de medische dingen. Dat kunnen ze niet tot mij herleiden om me pillen aan te smeren.
Maar volgens wantrouwende denkers is dit een aanzet tot verkoop van die gegevens. Stolk spreekt dat tegen, want Lifelines hoeft geen winst te maken, het krijgt subsidie, in elk geval tot 2017. Toch is nu twijfel gezaaid.
Die wordt versterkt als je de managers uit het bestuur (slechte dingen komen altijd van managers) googelt. Eentje, Mark Gorter, biedt op Marktplaats het Gaastra-fleecejack van zijn zoontje aan, dat te klein is geworden. ,,Echt een fijn vest”, zegt hij erbij. Een ander, Nella Groenewegen, is net naar Barcelona geweest en laat op Twitter weten dat ze daar snel weer heen wil.
Op zich onschuldig, maar het zijn aanwijzingen van handelsgeest en een hang naar een bepaalde levensstandaard.
Dat wil ik in elk geval voor zijn. Het zijn mijn gegevens en als die op de markt komen, wil ik daarvan profiteren. Daarom vertel ik de hoogstbiedende alles over mijn body-mass-index, bloeddruk, de gehaltes van hemoglobine, bloedsuiker en cholesterol, hoe mijn hartfilmpje eruit ziet en hoe het met de longfunctie zit. Met name de farmaceutische industrie wordt met klem uitgenodigd om te reageren. Daar schijnt nogal wat geld te zitten en ik ben met een prijzige verbouwing bezig.
<|endoftext|>
Op het eindexamen Nederlands voor vwo van afgelopen maandag had ik een zeven, ik heb het zonet gemaakt. Daar steek je best wat van op.
Het bestaat uit twee teksten uit de Groene Amsterdammer, een van Henri Beunders over de verdwenen culturele elite (wat je maakt doet er minder toe dan in welke talkshow je zit) en een van Roel Janssen over het korte geheugen van Nederland bij financiële schandalen. Er volgden vragen als: ,,Welke functie heeft elk van de zinnen in deze redenering’’, wat dingen over
interpretatie, meerkeuzevragen en de samenvatting.
Als leraar mag je niet veel bij zo’n examen. Fout Nederlands fout rekenen is er bijvoorbeeld niet bij. Het correctievoorschrift stelt: ,,Bij de beoordeling van antwoorden op open vragen worden, gelet op de aard van de opgaven, geen punten afgetrokken voor spelfouten. Voor idiomatische en grammaticale oneffenheden geldt hetzelfde, tenzij het antwoord er minder juist of zelfs fout door wordt.’’ Gek he?
Met 35 van 49 punten heb ik dus een zeven, wat doorsnee is. Als verdediging voer ik aan dat ik het examen op een rumoerige redactie heb gedaan, in een half uur, en het zelf heb nagekeken. En ik ben behoorlijk streng, elk twijfelgeval reken ik fout. Als er spelfouten waren geweest, had dat punten gekost. We zijn hier tenslotte bij het vak Nederlands.
Was het moeilijk? Ik vond van niet, maar ik zit de hele dag in sneltempo teksten te lezen, dat scheelt.
Wel heb ik het bijvoeglijk naamwoord ‘bourdieus’ geleerd – afgeleid van Pierre Bourdieu, een Franse socioloog die beweert dat de ‘hogere klasse’ bewust aan ‘hogere kunst’ doet om zich van de massa te onderscheiden. Dat ik hier zit te pochen dat ik na een half uurtje een zeven haalde is behoorlijk bourdieus van mij.
Ook het gebruik van het woord in deze column is nogal bourdieus. Het woord zal niet vaak van pas komen, maar dit toont aan dat je ver na het examen nog steeds bijleert.
<|endoftext|>
Dinsdagochtend tegen twaalven dreef er een dame in de Zuiderstadsgracht in Leeuwarden. Ze was in het water gesprongen, de hulpverleners waren met loeiende sirenes aan komen rijden. Er stonden twee brandweerwagens, een ambulance, politie, in het water zwom een kikvorsman met een snor.
,,Ik dacht al, hè, gadverdamme”, zei kunstenaar Jan Ketelaar, die voor de openbare bibliotheek, pal bij het water, een stalen bank als hek neerzet rond de koningslinde voor WillemAlexander. ,,Ik liep naar de Blok-
huispoort en ik zag een zwarte sok drijven. Ik kon niet zien of er wat in zat, maar ik hoorde sirenes. Dit wil ik niet zien, dacht ik.”
Hij was een van de weinigen. Een haag mensen stond langs de leuningen van het Zuiderplein, Beursbrug en Nieuweweg. Ze waren zomaar uit het niets verschenen, zo druk leek het verder niet. Maar het was er lekker weer voor om met zijn allen naar iets te kijken.
De dame watertrappelde en stribbelde tegen toen ze uit het water werd gehaald. Op de kade werd ze op een brancard gelegd, met zo’n blusdeken over zich.
De kikvorsman viste ook een zwarte kliko uit het water. Hij gaf hem aan collega’s op de sleepboot Joop, die in de museumhaven ligt.
,,Wat een helden”, schamperde een vrouw naast me. Ze applaudisseerde. ,,Mutte se met sofeul man één kliko redde?”
,,Nou, ze hebben die mevrouw er anders ook uit gehaald”, zei ik in hun verdediging.
,,Helden”, herhaalde mijn buurvrouw. Kennelijk had ze een appeltje met hulpverleners te schillen.
De ambulance bracht de watertrappelende dame naar het ziekenhuis. De sirenes bleven nu uit.
,,Huu, in dat smerige water”, zei een man aan mijn andere zijde.
,,En het is ook nog hartstikke koud”, vulde een ander aan. ,,Zondag zat mijn vrouw nog lekker met een dekentje op de bank.”
,,Wij hadden dit weekend de houtkachel aan, gezellig”, zei de eerste. Na deze mededeling stapte hij op zijn fiets. Ook de anderen losten weer op in het niets. Het was voorbij.
<|endoftext|>
Er is maar een ding dat Europa echt verbindt en dat is seks.
Enerzijds is er het EK Voetbal, dat stijf staat van de heteroseksuele testosteron. Bij voetbal, kenners zeggen het, komen geen homo’s voor. Anderzijds heb je het Eurovisie Songfestival, dat juist bovengemiddelde homotrekjes heeft. Samen vormen ze een compleet seksueel scala, dat alle Europeanen in beweging krijgt.
Het songfestival duurt me te lang, ik was niet van plan te kijken. Twee vriendinnen belden uit de kroeg, dat ik toch op zijn minst de puntentelling even bij kon wonen. Met een biertje erbij is dat goed te doen. ,,Nederland eindigt op vier”, voorspelde de barman.
Ergens halverwege begon de zegetocht van Conchita Wurst, met haar liedje dat tussen Shirley Bassey en Celine Dion inzit. Een man die zich als vrouw verkleedt, met een baard. Niet alleen een opvallende verkleedpartij, het is ook als statement bedoeld. Maar vooral is het een en al seksuele toespeling - wie is er niet groot geworden met moppen over worst? Uit het voormalig Oostblok kwamen dan ook al snel morrende geluiden over dat decadente, geperverteerde westen van ons.
Niet alleen daarvandaan kwamen de klachten. Een van de stamgasten, pensioengerechtigde leeftijd, gemoedelijk, kon er steeds minder tegen naarmate Conchita Wurst meer punten kreeg. Getergd stond hij op. ,,Dit kan ik niet aanzien. Dit is toch verschrikkelijk”, zei hij. Hij pakte me bij de arm en smeekte bijna: ,,Dat vind jij toch ook?”
,,Ik vind het wel vermakelijk”, zei ik. ,,Het is het songfestival maar, daar winnen zulke paradijsvogels altijd.” Het was ook een fascinerend gezicht, die vrouw met baard. En toen won ze ook nog echt. De stamgast keek het hoofdschuddend aan, greep zijn jas en vertrok.
Mooi, dat zoiets onbenullig seksueels mensen zo kan bezighouden. Sex sells, heet dat in reclameland. Die les van het EK en het songfestival zouden ze bij de totaal aseksuele verkiezingen voor het Europarlement ook eens moeten leren. Misschien wordt het dan eindelijk eens net zo’n succes.
<|endoftext|>
Er zijn gisteravond 1479 mensen uit het Bildt bedrogen. Belazerd. Besodemieterd.
Op 19 maart namen 4422 Bilkerts de moeite naar een stemlokaal te gaan. Van hen hebben 1479 het vakje rood gemaakt van VVD of De Frije Bilkerts. Als ik op hen stem gaan zij hard voor mij aan het werk om het Bildt mooier, beter, wat al niet te maken. Zo hebben ze gedacht in die stemhokjes.
Logisch, zo’n stembiljet ziet er officieel uit en de partijnamen klinken als serieuze organisaties, met een lijst mensen die weten hoe het werkt en die Bismarcks ‘Politiek is de kunst van het mogelijke’ in het achterhoofd hebben.
Maar het zijn helemaal geen serieuze partijen, het zijn ordinaire oplichters. Ze boycotten de raad, gisteravond. Ze denken dat ze hun werk kunnen doen door het na te laten. Leve het feest van de democratie!
Dat is uit protest, legde Jaap de Haan van de VVD uit. Want de partijen zitten niet in het college.
Er zijn talloze manieren om tegen zoiets te protesteren. Je kunt meteen het vertrouwen in het college opzeggen en nieuwe verkiezingen eisen. Je kunt wreed oppositie voeren. Je kunt elk half uur op je vuvuzela blazen. Je kunt in je blote kont in de gemeenteraad gaan zitten.
Mogelijkheden zat. Maar ja: daarvoor moet je er wel zijn. Dan moet je wel doen wat de kiezer van je verwacht had, namelijk aan de vergadering deelnemen en kijken wat er te regelen valt.
Elke keer is het weer erg. In Harlingen hebben we het nog krasser beleefd, met die klaplopers van Frisse Wind.
Als ik een van die 1479 stemmers op het Bildt was, dan noteerde ik de namen (Wiebe Postma, Jaap de Haan, Ben Bruinsma, Leendert Ferwerda, Roel Nauta, Frans van der Mossel) met de waarschuwing: ‘Nooit een tweedehands auto van kopen!’
Of ik zou gewoon wegblijven bij de volgende gemeenteraadsverkiezingen. Uit protest. Het voorbeeld is al gegeven.
<|endoftext|>
Bij het opruimen van de kelder vond ik twee twaalf jaar oude cd-singeltjes terug.
At your service uit 2002, een joelnummer van Gerard Joling, geschreven door Jan Rietman. ,,At your service’’, zingt Joling, ,,those three words we won’t forget / At your service, what you hear is what you get.”
Het was bedoeld als eerbetoon aan de op 6 mei 2002 doodgeschoten LPF-politicus Pim Fortuyn, die een kennis was van Joling. ,,Ik heb niks met die partij, ik zong het alleen voor Pim”, zei de zanger.
Het tweede, dat een paar maanden voor de dood van Fortuyn uitkwam, heet Wimmetje gaat, Pimmetje komt. Wimmetje is PvdA’er Wim Kok, met Pimmetje wordt Fortuyn bedoeld, die op de plaat te horen is. ,,Dat beloof ik”, zegt hij plechtig.
Vader Abraham schreef en zong het. Bij de presentatie vertelde hij dat hij in een kabinet-Fortuyn wel ,,staatssecretaris voor het vrolijke Nederlandse lied” wilde worden. Werd Wimmetje gaat, Pimmetje komt amper gedraaid, het Jolingnummer was vaker te horen. Er werd gefluisterd dat het massaal was opgekocht door de platenmaatschappij zelf, voor een hogere plaats op de hitlijst. Het kwam op nummer vijftien.
Het was wel iets geweest om beide cd’s op 6 mei, als de aanslag op Pim Fortuyn hier en daar herdacht wordt, plechtig te overhandigen aan Joeri Wiersma. Dat is de Leeuwarder politicus en dwarsligger die een paar keer een Fortuynherdenking in Leeuwarden heeft georganiseerd. En zo’n herdenking kan wel wat carnavalsmuziek gebruiken.
Maar de klad zit erin. De eerste keer dat het in Leeuwarden was, in 2005, vormde Wiersma in Café Wouters de helft van het bezoekersaantal. Het jaar erop was de herdenking bij Van der Bergstate, en was Wiersma de enige die op was komen dagen.
Gisteren was er helemaal niks in de stad. Bergsma is in Estland op campagne voor zijn Klokkenluiderspartij, die wil meedoen aan de Europese verkiezingen. Hij zal twaalf jaar na de aanslag toch wel even aan Pim gedacht hebben?
<|endoftext|>
De hekken staan alweer rondom het Oldehoofsterkerkhof. Klaar voor het jaarlijkse Befrijdingsfestival (met een f, inderdaad) van 5 mei. Je kon er gisteravond niet doorheen kijken, want er hangen grote doeken op met portretten van Nelson Mandela, Moeder Teresa en Martin Luther King, en teksten over vrijheid. ‘Vrijheid geef je door’, las ik in het langsrijden. ‘Vrijheid moet je koesteren’.
Hekken en vrijheid – die combinatie went nooit. Bij Serious Request stonden ze er niet, bij de huldiging van Cambuur bij mijn
weten evenmin, maar op het Befrijdingsfestival ontbreken ze nooit. Met de toegewijde vrijwilligers, die in tassen kijken of je niks verbodens mee naar binnen brengt. Daar wringt iets. Vrijheid vieren en achter een hek gaan staan.
Het heeft ermee te maken dat de plechtigheden van 4 en 5 mei rituelen zijn geworden, waar niet aan mag worden gesleuteld. Kant-en-klare gebeurtenissen met vaste gebruiken, waar niet van wordt afgeweken.
De letter is minstens zo belangrijk als de geest.
Duitsers erbij op 4 mei, dat is bijvoorbeeld zo’n ding. Die discussie komt elk jaar terug (dit jaar in verband met het drenkelingenkerkhof De Vredenhof op Schiermonnikoog) en hij draait er elk jaar op uit: deze keer nog maar even niet.
Gisteravond hielden wij een herdenking met bioscoopfilmfragmenten en met Duitsers erbij. Eerst twee minuten stil met live-beelden van de Dam, als eerbetoon aan de gevallenen en de strijd. Altijd een indrukwekkend moment, omdat je beseft dat overal in het land (behalve in Staphorst en dat soort plaatsen, daar botste dodenherdenking op de zondagsrust, ook zo’n ritueel) bussen stilstaan, films in bioscopen zijn stopgezet, mensen thuis zitten te zwijgen.
Direct daarna vertoonden we een fragment van ‘Die Stossburg’, een Tirolerfilm met onze Johnny Kraaykamp. Zodat we weer weten dat we leven en onze overeenkomsten groter zijn dan onze verschillen. We besloten met een Schlagerkaraoke, waarbij de hele zaal uit volle borst ‘Ein bisschen Frieden’ van Nicole meezong. Het bleef nog lang onrustig. Dus: hekken zijn er om neer te halen.
<|endoftext|>
Solomon en Paulette Bielasiak spreken onderling Frans, ze komen uit de buurt van Parijs. Maar ze zijn hier om in het Jiddisch te kletsen, in een heimisch hoekje in Tresoar met stoelen en zitkussens. Een shmues, aldus het programmaboekje van het Jiddisch Festival Leeuwarden, en een mooie gelegenheid om eens Jiddisch te horen. Het lijkt op Duits, maar wordt van rechts naar links geschreven in Hebreeuwse letters.
Toen ik binnenkwam waren Solomon en Paulette er wel, maar verder niemand. ,,Het wordt een half uurtje later”, zei een organisator, ,,de klezmerworkshop is nog niet afgelopen”.
,,Dan kunnen we mooi wat eten”, zei Solomon. Aan zijn gezicht was te zien dat hij graag vertelt. Een zwarte trui omspande zijn buik. Paulette (aubergine bril en trui, kleurige shawl) haalde broodjes uit haar tas. ,,Wilt u ook wat?”, vroeg ze. ,,Ik moet straks nog bij vrienden eten”, zei ik. ,,Fransen eten de hele dag door”, zei Solomon hoofdschuddend. ,,Is u dat nooit opgevallen?”
Daarna gingen ze op Jiddisch over. Wat als je je concentreert redelijk te volgen is, al ben je bij elke verstoring de draad een paar zinnen lang kwijt. In hun verhalen kwam geregeld de milchome voorbij, de oorlog, want de tate van Paulette was in Auschwitz geweest en haar mame in Bergen-Belsen, terwijl het gezin van Solomon tot in Oezbekistan gevlucht was.
Ze waren te fleurig om het zwaarmoedig te maken. Hij gelooft niet in opperwezens, vertelde hij, zij vindt joods-zijn vooral een zaak van taal, muziek en lekker eten. Af en toe als hij aan het woord was, streek ze over zijn buik. Als zij wat vertelde zat hij aan haar haar. Ze zijn 43 jaar bij elkaar, hoe ze elkaar hebben leren kennen heb ik niet verstaan, maar het is een goede tref geweest.
Alleen zeiden wij niks, ondanks zijn aansporingen om mee te rèdn. Zaterdag en zondag doen ze nog zo’n shmues, vertelde hij. ,,Daar mogen jullie alles aan ons vragen, ook privédingen. Aber in Jiddisch. Kom zurick!”
<|endoftext|>
Stel, je wilt alles wat je koopt met klinkende munt betalen. Omdat je banken niet vertrouwt, bang bent voor hackers, je financiële privacy of het uitvallen van de elektriciteit, of omdat je giraal geld niet vindt deugen, wat dan ook. Alles cash, nooit meer pinnen of overmaken.
Kan dat nog, in een tijd waarin de Nederlandse Bank elk jaar meldt dat er alweer minder contant geld is opgenomen?
Er zijn dagen dat ik me daar niet druk over maak, maar maandag hield het me bezig. Dat komt door Hans-Jürgens Redczus, die naar De Friesland was geweest, misschien heeft u het gelezen. Hij is een man van onwrikbare principes, wat lastig kan zijn maar ook interessant.
De Friesland krijgt nog geld van hem - het loopt al een jaar - en had een aanmaning gestuurd. Hij fietste erheen met een enveloppe vol vijftigjes. Maar sinds maart vorig jaar nemen ze geen contant geld meer aan. Twee medewerkers legden het hem uit. Het geeft rompslomp en geld in huis lokt slechte figuren aan, daar komt het op neer.
Het was een patstelling. Hij loopt nu kans op een boete voor te laat betalen en de ziektekostenverzekeraar heeft er gedoe van. Zo’n bedrijf is ook weer niet zo soepel dat ze ter plekke zeggen: weet u wat, we tellen het samen even na, we tekenen beide dat het klopt en wij regelen het overmaken verder. Dat zou ik wel hebben gedaan, om eraf te zijn. Geld is geld, het lag tenslotte pal voor ze op tafel.
Maar het was cash en cash is eng geld waar iedereen liefst snel vanaf wil. Ga maar na waar u het nog gebruikt, bijna nergens meer wed ik. Zweden is ons al voorgegaan, daar schijnen zelfs verkopers van daklozenkranten een elektronische paslezer te hebben omdat ze anders niks meer verdienen.
Hopelijk gaat het niet heel snel, want ik heb pas een nieuwe beurs gekocht van soepel Duits leer. Met de pinpas, want ik had niet voldoende cash op zak.
<|endoftext|>
Voor de wereld kapitalistisch werd, zeggen marxisten, ontstond een crisis als ergens te weinig van was. Dingen werden gemaakt, gefokt of geteeld om in een behoefte te voorzien. Maar sinds de lopende band, de wereldhandel en internetwinkels komt elke crisis door overproductie. Dingen worden gemaakt, gefokt of geteeld om winst te maken.
Zit iets in, denk je als je over de vrijmarkt in Leeuwarden loopt. Zeker als je het overschot na afloop ziet: zelfs na drastische prijsverlagingen was hier meer aanbod dan vraag.
Met die overproductie kun je, zo te zien, drie dingen.
1: Je slaat het op tot de vraag aantrekt. Bananendozen vol gingen zaterdag terug naar schuur of loods. In de grote economie heb je ook zulke voorraden, met namen als melkplas, boterberg, magazijn.
2: Je geeft het gratis weg. Het scheelt in opslagruimte en je voelt je nobel. In de grote economie zie je dat alleen bij voedselbanken. Echte bedrijven kiezen eerder voor mogelijkheid 3.
3: Je maakt het kapot. In de grote economie niet ongewoon, melkoverschotten gingen soms zo de sloot in. Maar op de vrijmarkt in Leeuwarden was het zo zeldzaam dat het veel bekijks trok. Bij de Wilhelminaboom, recht tegenover het Oranje Bierhuis, was een stevig gebouwde man kalm bezig al zijn overgebleven vazen, glazen, schalen, beeldjes en lampenkappen stuk te slaan met een hamer.
Een student stapte op hem af, om een euro te bieden voor een fietsrek voor achterop de auto. ,,Tien euro”, zei de man. Ze werden het niet eens. Het rek zal nu wel gebutst en verbogen zijn.
De man nam er de tijd voor. Hij smeet dingen in een doos, zette die in een hoek, bestudeerde het kort en sloeg er dan doelgericht op los, even onverstoorbaar als een olifant die boomstammen versleept. Na de vazen ging hij boeken kapotscheuren. De cafébezoekers bekeken het geamuseerd. Ik geen opbrengst, dan een ander ook niks: economie in een notendop.
<|endoftext|>
Van Frederik Hendrik van Nassau, ‘de stedendwinger’, zijn de raarste dingen bekend, maar niks over zijn drankgebruik. Toch schijnt voor hem Oranjebitter te zijn uitgevonden, na 1620 volgens sommige bronnen. Hij was toen 36 en moest Den Bosch nog innemen.
We weten dat hij van veldtochten en praal hield. We weten dat hij kinds werd en een Franse afgezant die over de oorlog kwam overleggen voorstelde een dansje te maken. Maar of hij vaak Oranjebitter dronk weten we niet.
Toch begon met hem de gekke
traditie, die het huidige koningshuis – zijn achterachterachterkleinkinderen – verbindt met een sinaasappellikeur met 30 procent alcohol. Niet tot ieders genoegen, drankbestrijders spraken in 1898, bij de inhuldiging van Wilhelmina, over het ,,banale en ellendige gefabel over ’t verband tusschen Oranjebitter en Oranjefeesten”.
En Pieter Jelles Troelstra beschrijft in zijn ‘Gedenkschriften’ hoe hij rond die tijd belaagd werd in een herberg in Stolwijk, door dertig boeren ,,die luidruchtig om Oranjebitter riepen en bij wie zich al spoedig een gevaarlijke strijdgeest openbaarde. Eén hunner trad op mij toe en vroeg: ‘Ben jij Troelstra?’ Mijn antwoord luidde: ‘Ja’. De beweging werd grooter en de man, die tot mij gesproken had, zei: ‘Dan heb jij me onlangs lastig gevallen, toen ik mijn koe zat te melken. Wil je dat toegeven, ja of nee?’ Ik antwoordde: ‘Nee, dat verdom ik,’ en toen had ik direkt een mep met een zilveren tabaksdoos te pakken.”
Toen ik zelf nog wel eens achter de bar stond met Koninginnedag gingen er dienbladen vol Oranjebitter door. Niet voor de smaak – de rest van het jaar vroeg niemand erom – maar voor het Vaderland. Wie er niet ‘Leve de Koningin!’ bij riep en drie keer Hoezee! kreeg niks.
Maar je ziet het weinig meer. Sinds vorig jaar is er een koning die van bier houdt, dus misschien is het aan het verdwijnen. ,,Hoe komt u erbij?”, zei Karina, die de telefoon opneemt bij koninklijke destilleerderij De Kuyper. ,,Het loopt hartstikke goed, het is nog steeds populair.”
Zaterdag maar eens op letten.
<|endoftext|>
Normaal ga ik op tweede paasdag geen meubels kijken, maar voor de Iron Throne maakte ik graag een uitzondering.
Die troon komt uit de tv-serie Game of thrones, een verslavende ridderreeks in een gefantaseerd soort middeleeuwen, toen mensen wreder en wulpser waren en gebeurtenissen wonderlijker, en je van geluk mocht spreken als je hoofd ’s avonds nog op je romp zat.
Kenners weten dat deze troon gemaakt is door koning Aegon de Eerste, die er duizend zwaarden van overwonnenen in vast
liet smeden. Alles eraan is scherp en hard, want een koning, zei Aegon niet onterecht, hoort niet lekker te zitten.
We konden dat uitproberen op het station van Groningen, waar de troon in de hal stond. 541 fans stonden in de rij om zich erop te laten fotograferen en zich even soldatenkoning te voelen. Het was een stunt van betaalzender HBO. Of die er veel aan heeft vraag ik me af, want iedereen die ik ernaar vroeg downloadt de afleveringen.
Dat moet ook wel, want voor je het weet hoor je spoilers.Dat is het ergste dat je kan gebeuren, dat een ander je vertelt wat er gebeurt in een aflevering die je nog niet hebt gezien.
Bij Game of thrones is dat extra erg, want hoofdpersonen sterven zo pardoes dat je minutenlang perplex voor je scherm zit. Daarom zei in de stationshal bijna niemand iets, om niks te verraden of te horen. Als er al een gesprek kwam, was dat na een voorzichtig: ,,Heb je aflevering twee al gezien van seizoen vier?” Pas dan kon je vrij speculeren over de bruiloftstaart van de purple wedding.
De troon uit de serie is veel groter dan het exemplaar in de stationshal. Dit was meer iets voor een prinsje dan een koning. Hij was ook niet van ijzer, maar van hard plastic met het relief van zwaarden erin gestanst.
Voor 30.000 dollar koop je er eentje voor thuis. Heb ik niet gedaan. Een soldatenkoning koopt geen meubels op tweede paasdag, en bovendien zat hij niet lekker.
<|endoftext|>
Mijn buurman in de Statenzaal van het provinciehuis legde twee luxe stalen pennen met inscriptie voor zich neer. De ene had hij in 2010 gewonnen bij het Grut Frysk Diktee, de andere had hij in 2012 gewonnen bij het Grut Frysk Diktee. Dat wordt eens in de twee jaar gehouden en nu was het weer zover.
Omrop Fryslân, die het live uitzendt, had gebeld of ik mee wilde doen. ,,Zo goed is mijn Fries helemaal niet”, wierp ik tegen. Dat gaf niks, zei de vrouw aan de andere kant. Alleen van de winnaar maken ze het aantal Ljuensk loaitsjende, hoallefoaljende bern fouten bekend.
Er deden tien Bekende Friezen aan mee en dertig gewone, legde ze uit. ,,Ik hoor toch wel bij de gewone Friezen”, vroeg ik. Maar omdat ik met mijn kop in de krant sta, was er geen ontkomen aan: ,,Jo steane op myn listje tusken Syb van der Ploeg en Miranda Werkman.”
Syb en Miranda waren er niet bij, ik dus wel. Ik werd voorin gezet, naast André Looijenga, de Sven Kramer van het Fries dictee, die met zijn trofeepennen meteen de psychologische oorlogvoering had ingezet. Gek genoeg was hij weer geen Bekende Fries. Het was in de zaal toch al moeilijk te zien waar de Bekende Friezen ophielden en de gewone begonnen.
Het werd een leerzame avond, met strjitslierende, ljuensk loaitsjende en hoallefoaljende bern, bêzjekleurich swilk en treftich folk dat blynseach aan behierre knibbels voelde.
Halverwege vroeg André of een zin herhaald kon worden. Zijn prijspen van twee jaar geleden was er ineens mee opgehouden, hij moest overschakelen op die van 2010. Sommige deelnemers keken verrast en hoopvol: zou dit een teken zijn? Kwam er een eind aan zijn hegemonie?
Niet dus. Hij won, met maar zes fouten. Zelf had ik er twintig, wat volgens de nakijkers niet slecht is. Voortaan kan ik door het leven als Bekende Redelijk Fries Speller Die Niet Eén Keer Bij Zijn Buurman Heeft Gespiekt Al Had Dat Zomaar Gekund.
<|endoftext|>
Als je alles op internet opzoekt, krijg je dan kennis, of alleen maar informatie? Daar ging het gesprek in het Oranje Bierhuis maandagavond ineens over, tijdens een avond over games en social media.
In het café zaten oudere bezoekers en brugklassers van de Comenius-scholengemeenschap, generaties die redelijk verschillend aankijken tegen gamen, chatten en sociale media in het algemeen.
Volgens Teake Oppewal (oudere generatie) heb je om te leren aan internet niet genoeg. Je
moet een goede basis krijgen op school, anders kun je opzoeken wat je wilt zonder zelf wijzer te worden, stelde hij.
In de discussie vertelde ik - ik was gespreksleider - dat ik op school jaartallen en gedichten uit mijn hoofd heb geleerd, en vroeg of dat ergens goed voor is. De meningen waren verdeeld en de Comeniusleerlingen gingen op hun tablets op zoek naar een gedicht.
,,Ik heb er een”, zei een jongen voorin. Hij las het voor. Het heette ‘Judas’, de schrijver ken ik niet, en het ging zo: ,,Ik heb iets fout gedaan, / verraadde Jezus, / voor dertig zilverlingen, / en deed dit met een kus. // Waar moet ik nu heen. / kan niet meer verder leven, / waarom heb ik dit gedaan, / dit wordt me nooit vergeven. // De Jezus die ik volgde, / die wordt straks gedood, / ik maak er een einde aan, / mijn zonde is te groot. // Als hij beter had geluisterd, / had hij mogen blijven leven, / Jezus heeft gezegd: / ‘Ik wil alle zonden vergeven’.’’
Waar gaat dit over, vroeg ik als een schoolmeester. ,,Over verraad en dat je erge dingen toch kunt vergeven”, zei de jongen.
,,En die Jezus en Judas in het gedicht, wie zijn dat?”, vroeg ik.
,,Wie Jezus is weet iedereen”, zei de jongen.
,,En Judas?”
,,Dat weet ik niet”, zei hij. ,,Zou je dat opzoeken op Google, als je zo’n naam zomaar las?”, vroeg ik.
,,Ik denk het niet”, zei hij. Teake Oppewal, achterin het café, knikte.
<|endoftext|>
David Letterman houdt ermee op, zijn tijd is geweest. Een tijdlang keek ik graag naar zijn talkshow, al kan ik niet navertellen waar die over ging. Er kwamen hele en halve sterren langs, er was muziek, wat actualiteit en Letterman zat met kamerbrede grijns achter een mok koffie grappen te maken.
In maart 2006 ben ik er bij geweest, bij toeval. Voor het Ed Sullivantheater in New York stonden ’s morgens mensen die me vertelden dat op de opnamedag altijd veertig zitplaatsen op de tribunes verloot worden. Ik
legde ene Karen, achter een tafeltje in de hal, uit dat ik uit Holland kwam, waar Letterman niet meer op tv is. En dat ik daarvoor dus helemaal hierheen had moeten vliegen. Karen geloofde het vast niet, maar ik werd ingeloot.
De gasten die avond waren Vin Diesel, de voormalige uitsmijter die actiester is geworden, en de makers van het programma South Park. Het meest verrassend was nog hoe moeizaam die gesprekken eigenlijk gingen. Diesel had er duidelijk geen zin in en Trey Parker en Matt Stone waren heel braaf.
Maar ik heb toch gebulderd van het lachen. Dat moest namelijk. Ruim voor het begin van de uitzending moest je er al zijn en werd je in groepen, in de foyer, opgeleid tot volwaardig Lettermanpubliek. Enthousiaste jonge types stonden op tafels en riepen dingen als ,,Hebben jullie er vanavond zin in?’’ Amerikanen doen daar meteen volop aan mee: ‘Yeah! Yeah! Way to go!’ , roepen ze. Mij kost dat meer moeite, maar al snel gooide ik alle schaamte overboord en klapte ik mijn handen rood. Applaus! Luider applaus! Direct stoppen met applaus! En vooral: veel lachen. ,,Als je de grap niet begrijpt, gewoon lachen en er op weg naar huis pas over gaan nadenken’’, was de instructie.
Het was even leuk als de show zelf. Als ik geen stukjes meer kan schrijven laat ik me omscholen tot publieksopjutter, want er is hier op dat gebied nog genoeg werk te verrichten.
<|endoftext|>
Al in 1999 werden dossiermappen KV2-1 en KV2-2 van de Britse geheime dienst MI5 openbaar, met informatie over Mata Hari. Er zit weinig verrassends in, vertelde de Engelse onderzoekster Julie Wheelwright me destijds.
Ik had ze nog nooit gezien. Nu wel, want je kunt ze sinds deze week voor drie pond dertig downloaden van de National Archives, dat dossiers uit de Eerste Wereldoorlog online heeft gezet.
Het zijn knipselmappen met verrassend veel krantenstukjes. Soms krabbelde iemand in de
kantlijn: ‘Is dit correct?’. Zo onnozel was spionage een eeuw geleden nog. Geregeld wordt ze omschreven als een ‘demi-mondaine met contacten in hoge kringen’.
In 1916 was ze in Engeland gearresteerd, daar gaan de meeste stukken over. Ze werd aangezien voor een Duitse spionne, Clara Benedix, en had de grootste moeite om te bewijzen dat ze dat niet was. Om het ingewikkeld te maken: eerder dat jaar had ze samen met Benedix een treinreis van Lissabon naar Madrid gemaakt.
Er zit een uitgetypt verslag van de ondervraging door Scotland Yard bij, met bizarre fragmenten als: ,,Heeft u ooit een oogontsteking gehad?”
,,Nee, ik heb nog nooit iets aan mijn oog gehad.”
,,Weet u dat uw ene oog iets dichter zit dan het andere?” ,,Ja, dat is altijd al zo.”
,,Deze foto (van Benedix) heeft dat ook.”
,,Best mogelijk, maar ik ben dat niet.”
,,Het is heel zeldzaam dat twee mensen precies hetzelfde hangende linkerooglid hebben, en iets vreemds met de linkerwenkbrauw, zoals op deze foto en bij u.”
,,Het is niet mijn foto meneer.”
Er werd een deskundige bijgehaald, om te beoordelen of ze echt Nederlands sprak. Dat deed ze, stelde hij vast, met ,,een noordelijk accent”. Het is verleidelijk om te denken dat ze Leeuwarders klonk, daar is ze tenslotte geboren als Margaretha Zelle.
Uiteindelijk mocht ze gaan. Het klinkt als een spel, maar dat was het niet. Een jaar later werd ze in Frankrijk geëxecuteerd, weer verdacht van spionage. De Franse archieven gaan in 2017 pas open.
<|endoftext|>
In de grote hal van het Leeuwarder ziekenhuis zijn drie soorten mensen. Personeel (witte jassen, meestal), taxichauffeurs (donkerblauwe jassen, meestal) en wachters (zorgelijke blik, meestal).
Het personeel en de taxichauffeurs hebben iets te doen, de wachters kunnen alleen wachten tot ze door een taxichauffeur of een personeelslid geholpen worden. Overal staan stoelen en banken, om het wachten plezieriger te maken. Wachters delen zomaar hun zorgen met je, merkte ik toen ik met mijn vader gisteren op een taxi wachtte.
Een vrouw tegenover me sloeg met een recept tegen haar buik en zei: ,,Dat hou ik oek niet langer vol, dat gedoe hier binnenin.”
Toen ze weg was, plofte er een oudere vrouw neer. ,,Ik hie yn Harns wêze moatten”, zei ze. Ze kwam net uit Franeker. ,,De juffrou frege fan ’e moarn noch, moatte jo nei Harns of Ljouwert. Ik hie yn’e brief noch nei de tiid sjoen, mar hjir hie ik net oer prakkesearre.”
,,Je sitte hjir droech”, troostte haar buurvrouw, die uit Leeuwarden kwam en zo’n minuscuul dameshorloge droeg. ,,En wachtsje moatte wy allegear.”
,,Mar no stiet dy man dêr te wachtsjen”, zei de vrouw uit Franeker en stopte de brief in haar tas terug.
,,Ik sit altiten thús, dêr bin ik allinnich. Hjir sjogge je noch wat minsken”, zei haar Leeuwarder gesprekspartner, die belangstellend om zich heen keek. Mooi ziekenhuis, zag je haar denken. ,,Ien kear yn it jier komt myn broer út Kanada te logeren. ‘Wat bin de voorzieningen hier goed’, seit ’er altyd.”
Beide vrouwen vertrokken, een vrouw met een looprekje kwam voor hen in de plaats. In vijf happen verslond ze een fors saucijzenbroodje, terwijl ze zwijgend voor zich uitkeek.
,,Ik bin 67 en ha al sûnt 1998 in scootmobiel”, vertelde ze toen. ,,Ik bin trije kear mei it ding omfallen. Dat is gau sa as’t besikest om te draaien. Je skamje je deroer, mar je kin der neat oan dwaan.”
Toen was onze taxi er.
<|endoftext|>
column asing walthaus Mijn weekeinde stond in het teken van vieze dingen. 1: Zo moest er een lading kromgetrokken hout uit de kelder naar het Grof Vuil. Karretje gehuurd, nummerbord gemaakt met een plankje en een viltstift. ,,Daar riskeer je 100 euro boete mee”, had de verhuurder gezegd. Ontspannen rijd je dan niet meer, al had een passerende motoragent niks in de gaten. 2: Daarna kwam de oudijzerman voorrijden in een open vrachtwagentje dat naar zware shag rook. ,,Ik kreeg een tillefoontsje, dat ik hier wat ophalen moest”,
zei hij. Hij had lang, strak achterovergekamd haar. Naast hem zat een tengere jongen met een piercing door zijn wenkbrauw. ,,Klopt”, zei ik. De mannen stapten uit om de rommel bij mij uit de hal te pakken. Achter hen rolde het vrachtwagentje langzaam de omhooglopende straat af. ,,Ho!”, riepen voorbijgangers. ,,Handrem!” De oudijzerman holde er achteraan. ,,Dit is ook een mooie stunt”, zei ik tegen de jongen met de piercing. Die haalde zijn schouders op. ,,Het is niet de eerste keer”, zei hij.
3: Na nog wat rommelavonturen was ik aan een broodje toe. Ik liep naar de Subway, waar een advertentie op het raam meldde dat ze nog wel wat Sandwich Artists van vijftien jaar of ouder konden gebruiken. Binnen stonden twee vrouwelijke artiesten, ik was de enige klant.
Ik vroeg een broodje met surimi, namaakkrab. ,,O!”, schrok de sandwichartieste toen ze in de vitrine keek. ,,Die is op.”
,,Dan moet je even nieuwe maken”, zei haar collega.
,,Dat wil ik niet hoor, ik ben bang dat ik dan moet kotsen”, zei de eerste.
Dus ging de collega het doen. ,,’t Is zo klaar hoor”, zei ze fleurig ,,Is het zo erg?”, vroeg ik in de tussentijd aan het eerste meisje. ,,Heb je een hekel aan vis?” ,,Ik heb het één keer gemaakt”, bekende ze. ,,En toen ik die zak opendeed stonk het zo, dat ik gewoon stond te kokhalzen.” Tot zover mijn vieze weekend. Het broodje was niks mis mee.
<|endoftext|>
Iedereen schijnt elke dag wel een keer te liegen, dat is uitgezocht (vraag me niet hoe). Vaak zijn het leugentjes om bestwil, die weinig kwaad kunnen. Liegen is soms gewoon makkelijker.
Tenzij er zelf bent ingestonken. En ineens het kwartje valt van het besef dat je bent beetgenomen. Het besef dat het voordeel van de twijfel niet altijd een voordeel is.
Ik noem dat Victor Lustigmomenten, naar de befaamde oplichter die tussen beide wereldoorlogen tot twee keer toe de Eiffeltoren als oud ijzer wist te
verkopen. Zo’n moment was er woensdag, toen de directeur die een paar dagen eerder nog toekomstperspectieven had geschetst voor dit bedrijf ineens naar een ander mediaconcern bleek over te stappen. Dat kan natuurlijk, een andere baan die beter betaalt, maar het ontmaskert zijn eerdere verhaal.
Mijn collega van Omrop Fryslân had dat hoorbaar bij de persconferentie van Dwight Lodeweges. De Cambuurtrainer had op maandag bekend gemaakt dat hij naar SC Heerenveen gaat, omdat hij niet meer wilde liegen, zei hij. Had hij dat eerder dan gedaan, vroeg de collega verbaasd. Zijn Victor Lustigmomentje.
Pinocchio krijgt een lange neus als hij liegt, maar dat is een marionet. Hoe weet je of je mensen kunt vertrouwen?
,,Dat kun je gewoon zien’’, zei Simon, nu gepensioneerd, vroeger in de herenkleding. ,,Ik heb me daar nog nooit in vergist.’’
,,Je moet ze in de ogen kijken’’, voegde Bonne toe, die voor de klas staat.
De Amerikaanse psycholoog Paul Ekman, ‘de beste menselijke leugendetector ter wereld’, herkent kleine, onwillekeurige beweginkjes in het gezicht, die hooguit eenvijftiende seconde duren. Schijnt heel moeilijk te zijn.
Frank van Marwijk, die mensen traint in lichaamstaal, tipt dat wie wil liegen, zijn gezicht niet steeds moet aanraken en weinig woorden moet gebruiken. En dat het helpt wanneer je zelf in je leugens gelooft.
De komende tijd hou ik dat in mijn achterhoofd. Maar ik sluit niet uit dat ik binnenkort toch weer een Eiffeltoren voor oud ijzer heb gekocht.
<|endoftext|>
Als u dit leest, is er gisteren iets verschrikkelijk misgegaan bij de cursus Met Auto Te Water.
Zo had ik de eerste zin in het hoofd van de column die ik had willen schrijven voordat ik gisteravond naar die cursus ging. Daarbij word je met auto en al het water in gekieperd.
De zin is niet nodig, want op die cursus ging niets mis. Kon ook bijna niet. Ook al beloofde cursusleider Jan: ,,Dit wordt een overwinning op jezelf.” En voegde cursusleider Henk toe: ,,Maak je borst maar nat.” Ook al was er een mevrouw die voor geen
goud in de gestripte Fiat 500 plaatsnam, die over achtbaanachtige rails het water in gleed van zwembad Het Kalverdijkje.
,,Wat doe je als je met je auto in het water belandt?”, vroeg cursusleider Henk me. ,,Gordels los en de deur open”, opperde ik. Dat van de gordels klopt. Dat van die deur bleek achterhaald te zijn. Het gaat ook zwaar, ik heb het onder water geprobeerd in een bijna volgelopen auto.
Wat je wel doet is gordel los, raampje opendraaien, daarin gaan zitten en achterwaarts wegzwemmen, wanneer het water hoog genoeg is. Makkie. Zelfs toen we het trainden met een baby op de achterbank (een pop, die ze Betty noemen) lukte het alle zeven cursisten (allemaal mannen). Eentje sleurde baby Betty weliswaar aan haar haar uit de maxicosi, maar dat kan, zei cursusleider Jan. ,,Als je haar er maar uit krijgt.”
Dit was natuurlijk in een zwembad, met een auto aan een langzame lier, duikers erbij, en na afloop een geplastificeerd diploma. Niet te vergelijken met de paniek die elk jaar zevenhonderd Nederlanders overvalt als ze met hun auto in duister, vies water raken, of door de voorruit geslingerd worden als ze geen gordel omhebben. ,,Uiteindelijk is de beste les: rij niet het water in”, sloot cursusleider Jan af. Hij heeft gelijk, in het algemeen. Maar de paar keer dat ik het nu gedaan heb waren wel bijzonder.
<|endoftext|>
‘Wist je wel”, vertelde oud-notaris Hylke Wierda me zaterdag, ,,dat er lang geleden plannen zijn geweest om een kievietsei van 10 meter hoog in Leeuwarden neer te zetten, op een nest?”
Net was ‘The croack’ gepresenteerd, de heruitgave van een woordspelingsgedicht-metplaatjes van de Deense hippiekunstenaar Ole Lindquist. Huub Mous en ik mochten er wat bij zeggen en het toeval wilde dat we allebei een nonsensgedicht voorlazen, vol met niet-bestaande woorden. Ik deed ‘Jabberwocky’ van Lewis Carroll, met onver-
taalbare, verzonnen diersoorten als de ‘bandersnatch’. Hij las een gedicht voor van Pieter Nieuwint, met regels als: ,,De knispel knarpel knollepijn / Die grilde van de groggelgijn.”
De absurde toon was gezet en zo kwamen deze ontplukte plannen ook ter sprake.
,,Dat ei is nooit wat geworden”, zei Wierda. Uiteindelijk was het gestrankelt op gemeentelijke bezwaren. ,,We zijn ook wel eens bezig geweest met Wim T. Schippers, die een ruïne wilde bouwen naast de Waag. Met koeien tussen de brokstukken. Werd ook niks. Daarna had Schippers voorgesteld als antwoord op Us Mem een reusachtige stier te maken die uit de toneeltoren van de Harmonie springt.”
Leve de dingen die nergens op slaan en toch moeite kosten, denk je bij zulke gelegenblikken. Zaken als nonsensgedichten schrijven, reizen, religies aanhangen, Monty Python, muziek luisteren, epibreren, tuinonderhoud, winst maken of het determineren van verschillende soorten vlinders. Leve het leven zelf, dat het zenimum is van absurditeit en toch, of misschien juist daardoor, fantastisch is om aan mee te doen.
’s Avonds was in de binnenstad de gevelverlichting deels gedoofd. Het was Earth Hour, een initialief om wereldrond een uur te kaarsduisteren. Bij het beeld van Us Heit luisterde een groepje mensen met fakkels naar polkebaardgitaristen. Tussen hen door liep een man die als reuzenpanda verkleed was.
Zo zonderling als een kievitsei van 10 meter was dit natuurlijk niet, maar absurd was het wel. Het absurde laat zich nu eenmaal nooit en nergens onderkonijnen.
<|endoftext|>
‘Je moet op de pakken letten”, zei mijn buurman tijdens een zakelijke bijeenkomst waar het personeel werd bijgepraat over de toekomst van het bedrijf. ,,De eredivisie zit daar.”
Daar zaten drie mannen in lichtgrijze pakken, witte overhemden, stropdassen. Twee van hen hadden een armbandje om dat af en toe uit het manchet tevoorschijn slingerde. De derde had dat waarschijnlijk niet, maar hij bewoog heel weinig. Hij keek minzaam om zich heen, met een uitgestreken gezicht.
,,Dat is geen C&A, dat zie je
zo”, zei mijn buurman, die deze wereld beter kent. ,,Dat dragen de mensen die daar zitten, met die donkerblauwe pakken. Die zijn er nog niet.”
Derestvandeavondwasik gefascineerd door de eredivisie. Vooral door die ene man, die zo onbeweeglijk luisterde naar alle verhalen over de toekomst van het bedrijf, het uitbannen van de eilandjescultuur (heb ik altijd een raar woord gevonden, net alsof er met eilanden structureel iets mis is) of het voorblijven van de concullega’s (nog zo’n lelijk woord).
Twee acteurs waren ingehuurd om de gevoelens van de zaal te vertolken. De ene vond alle toekomstplannen maar flauwekul en bedreigend, de ander was laaiend enthousiast. Aan het eind beloofden ze dat ze beter naar elkaar zouden luisteren en vielen ze elkaar in de armen, bij wijze van instructie voor het publiek. De les was: Je moet het samen doen.
Ik geloof dat de ene man toen even met de ogen knipperde, zoals leeuwen doen die in natuurfilms luierend op de savanne liggen.
Daarna was hijzelf aan de beurt en werd hij ineens een en al beweging. ,,Dit zijn de cijfers, de echte cijfers”, zei hij grijnzend. Toen die ook nog eens op het scherm achter hem verschenen en hij een korte uitleg gaf over het verschil tussen omzet en winst kon hij zijn geluk niet langer verbergen. ,,Dit is boekhouden”, zei hij. ,,Dat vind ik hart-stik-ke leuk. Echt waar.”
Eredivisie. Mijn buurman zei het al.
<|endoftext|>
Veel vragen zijn er niet aan Barack Obama gesteld toen hij in Nederland was. Er zat een in het jeugdjournaal, Tako Rietveld vroeg of hij Nederlandse woorden kende.
,,Ik had moeten oefenen voor ik hierheen kwam”, zei Obama, in het Engels. ,,Je wilt mij geen Nederlands horen spreken.”
Toch deed hij dat maandag wel, één woordje, pal voor de Nachtwacht. Je zag hem denken, zal ik het doen of niet, en daar kwam het al: ‘dangoewel’. Mark Rutte stond er naast en grinnikte ‘very good’. (Het verschil in flair tussen die twee is trouwens
gigantisch. Obama zijn pink heeft meer charisma dan een zaal vol Mark Ruttes.)
Dinsdag sprak de Amerikaanse president weer een beetje Nederlands, aan het eind van de bijeenkomst. ,,Ik heb gehoord dat er een Nederlands woord bestaat dat precies de sfeer samenvat, dat je niet goed kunt vertalen”, zei hij, in het Engels nog. ,,Maar laat me zeggen, mijn eerste bezoek aan Nederland was werkelijk” – en daar kwam nogmaals zo’n ultrakort twijfelmomentje, hij nam een aanloopje met ‘eh eh’ en hopsakee: ‘hoesellich’. De zaal lachte bedaard. Rutte vast ook, maar de cameramensen waren opgehouden hem te filmen.
In 2003 was er een prachttentoonstelling in het splinternieuwe Deutsche Historische Museum in Berlijn, over het bezoek dat John F Kennedy veertig jaar daarvoor aan de stad had gebracht. Hij zei destijds ,,Ich bin ein Berliner”. In een vitrine lag het kladje dat hij had gemaakt voor hij die speech hield. Een Duitse kennis in Amerika had de zin fonetisch voor hem opgeschreven: ‘Ish bin ein Bear-LEENer’. Zo had Kennedy het uit zijn hoofd geleerd. Fantastisch dat ze dat bewaard hebben.
Ik hoop dat iemand in Den Haag de tegenwoordigheid van geest heeft gehad om het spiekbriefje van Obama veilig te stellen. Misschien kwam Rutte zelf wel op het idee, die was er toch. Van zo’n top wordt alles genoteerd, natuurlijk. Maar juist dit briefje hoop ik op een dag in een museum te zien.
<|endoftext|>
De Britse koningin Victoria was verzot op kievitseieren in aspic, koningin Wilhelmina liet in de lente dagelijks verse kievitseieren komen, Menno ter Braak at ze, net als de aristocratische lord Sebastian Flyte uit ‘Brideshead revisited’. Staring schreef een gedicht, ‘Het vroege kievitsei’, over een kwajongen die zo’n ei verkoopt aan een trekschuitpassagier. Na vertrek van de boot roept hij: ,,Meneer, haast was mij iets ontschoten: / Het vuur dient voor uw ei niet al te hard gestookt; / Ons grootje heeft het al verleden jaar gekookt.”
Voldoende literatuur en geschiedenis. Zo’n kievitsei is dus heel exclusief en ik had er nog nooit een gegeten.
Tenzij je zelf het weiland in gaat, zijn ze ook niet makkelijk te krijgen. Vroeger kocht je ze bij de poelier, maar de handel is verboden. Gelukkig wilde Wiebe Palstra me helpen. Een eersteklas eierzoeker, met thuis in Bolsward een plank vol prijzen. Hij had wel een ei voor me. Net op tijd, want inmiddels is het eierraapseizoen alweer voorbij.
Zes minuten koken, ried kok Klaas Kasma aan. Opeten met roggebrood, selderiezout, boter en radijsjes. Je kunt het ook platslaan na het koken en pellen, aldus Amy Groskamp-Ten Have in haar beroemde boek ‘Hoe hoort het eigenlijk’, tot een soort koekje dat je in zout doopt en opeet. ,,Aan deze wijze van doen herkent men dadelijk degene, voor wie deze lekkernij een goede bekende is”, schrijft ze.
Platslaan ging me te ver. Daarom lag er zaterdagmiddag een parelmoeren hardgekookt eitje op mijn bord. Het eiwit is een beetje glazig, bijna doorzichtig, en het smaakt voller en romiger dan dat van een gewoon ei, dacht ik bij het eerste hapje. De pasteuze dooier had zeker meer smaak dan die van een kippenei.
Misschien heb ik het wel mis van die smaak, want ik heb nog nooit een kippenei met dezelfde aandacht gegeten als dit kievitseitje. Maar bijzonder was het toch, want ik voelde me werkelijk even in het gezelschap van koningin Victoria en Wilhelmina.
<|endoftext|>
Er is nog nooit een woord bedacht voor het psychologische fenomeen dat je zin hebt om iets te kopen. Dat verschijnsel waar koopzondagen, woonwinkels en bedrijven met bewegende plastic bloemetjes op draaien. Je hebt niks nodig en toch is er die vage begeerte om iets in een winkel uit te zoeken en aan te schaffen. Omdat het kan, omdat je je anders verveelt, omdat je denkt dat het je bestaan verrijkt.
Meestal weet ik het in te tomen door te denken aan dingen die ik gekocht heb waarvan ik niet weet wat ik ermee moet.
Die radiowekker die al jaren op de logeerkamer staat. Een apparaat dat appels schilt als je ze erop vastprikt en aan een zwengeltje draait. Een digitaal fotolijstje.
Vanmiddag overviel het me ineens. Bij elektronicazaak Koelmans en Van der Lep staat, vlak achter de deur, een kamerscherm dat het zicht op de zaak beneemt. Geen echt kamerscherm, maar de grootste televisie van de wereld, 213 centimeter digitaal. Een wereldwonder, dat bijna 20.000 euro kost. Daar heb je ook een nieuwe auto voor, maar ja, daar moet je de wereld nog mee in rijden, hiermee komt de wereld bij je thuis.
,,Hier verkoopt u zeker wel vier van op een dag”, zei ik tegen de verkoper. ,,Dat dacht ik niet”, zei hij en legde uit dat dit toestel hier een tijdje staat en dan weer als showmodel naar een andere zaak gaat.
Stel je eens voor, dacht ik, terwijl ik naar de bewegende kalenderbeelden staarde die in winkels permanent op tv zijn. Van die witgeverfde Griekse huisjes, bloemenvelden en de schubben van een kameleon. Naast me kwam een echtpaar staan. Aan de vrouw zag je dat zo’n monster haar huis nooit in zou komen. Maar bij de man schemerde iets door van zin om wat te kopen.
Snel dacht ik aan de appelschiller, de radiowekker en de prijs van dit gevaarte en liep naar buiten. Ik kwam thuis met een veger-en-blik van Blokker, 75 eurocent. Goed mee omgegaan, vind ik.
<|endoftext|>
Bestaan er slechte raadsleden? Af en toe zijn er discussies over de kwaliteit van het bestuur, en die impliceren dat. Het antwoord is simpel: slechte raadsleden bestaan niet. Natuurlijk zie je er wel eens eentje van wie je denkt, wat heeft ze bezield om die hansworst daar neer te zetten. Maar aan de andere kant, er is op hem op haar gestemd, dus het klopt, democratisch gezien. En het buskruit is al uitgevonden, daar is zo’n raadslid niet meer voor nodig.
We weten al jaren dat partijen elke vier jaar de grootste moeite
hebben om de verkiezingslijst gevuld te krijgen. Raadswerk kost veel tijd, elke avond lees je saaie rapporten, je kinderen schamen zich voor je. De lage opkomst bij raadsverkiezingen maakt het onaantrekkelijk. Vanaf nummer 5 op de lijst begint de parade van de gestrikten: daar komt de gepensioneerde oom, gevolgd door de kapper van de lijsttrekker en de voorzitter van de voetbalclub om de hoek. Mensen op wie net zo lang is ingepraat tot ze zeiden: ‘vooruit dan maar’.
Als ze de partij tegenvallen staan ze er de volgende keer niet weer op. Soms gaan ze dan verder voor zichzelf, omdat ze de smaak te pakken kregen. Wat ons op de lokale en regionale partijen brengt.
Hebben die voldoende kwaliteit? De grote landelijken mogen daar graag geringschattend over doen en negeren daarbij dat ook vandaag weer een op de drie kiezers op die kleintjes zal stemmen. Als de 21 Friese gemeenten waar gestemd wordt één fusiegemeente zou zijn, en die zou alle 377 zetels houden, had de club van lokale en regionale partijen daar 124 van. Meer dan het CDA (83), de PvdA (74) of de VVD (45). Zoiets gebeurt natuurlijk nooit, die kleine partijtjes zijn geen eenheid en veel kleine splinters bij elkaar maken nog geen balk.
Maar zijn dat dan slechte raadsleden? Nee, want die bestaan niet, hoe er ook gestemd wordt. Alleen maar raadsleden met wie je het niet eens bent.
<|endoftext|>
Het kan onverwacht boeiend zijn een dode schrijver vanaf een cassettebandje te horen over zijn Leeuwarder jeugdjaren van 1,5 eeuw geleden. Dat was niet op het boekenbal voor lezers in de Harmonie, daar waren levende schrijvers. Dat is beter voor volle zalen. Dit was in het Historisch Centrum Leeuwarden, waar een handjevol mensen luisterde naar Alexander Cohen toen hij 93 was.
Cohen is een vergeten journalist/schrijver, naar wie een straat genoemd is op een Leeuwarder industrieterrein en met wie onderzoeker Ronald Spoor zich
al jarenlang bezighoudt. Een dwarse, principiële man die van allerlei scholen werd gestuurd (op de Rijks-HBS aan het Zaailand was de maat vol na een grap over Honoré de Balzac) en ook niet paste in de winkel van zijn vader op Over de Kelders. Hij moest het land uit nadat hij koning Willem III ‘gorilla’ had genoemd, uiteindelijk woonde hij in Frankrijk.
Hij was ook scherp en geestig, zei Ronald Spoor. ‘L’homme qui a fait rire Domela’ werd hij genoemd, de man die Domela Nieuwenhuis aan het lachen kreeg. Dat zegt veel want Domela was socialist en die lachen alleen op verkiezingsposters.
,,Het huis waar ik geboren ben”, vertelt Cohen in het interview, ,,dat is totaal verdwenen en daar staat niet eens een standbeeld van mij.”
,,Ik vocht meestal”, vertelt hij ook. ,,Dan zeiden ze tegen mij ‘lelijke smous’, dan sloeg ik ze op hun smoel. Ik was de enige Joodse jongen in Leeuwarden die niet wegliep, maar die de andere jongens op hun donder gaf. Ze noemden me dan ook Napoleon. Dat heeft me altijd gevleid.”
Begin jaren dertig was hij nog in Leeuwarden geweest, omdat hij aan zijn memoires werkte (‘In opstand’). Bij dat Leeuwarder bezoek, vertelt hij, zocht hij een oude schoolkameraad op, Johan (ik kon de achternaam niet verstaan), die een winkel had. ,,Nou, jij hebt een leven gehad met avontuur”, zei Johan. ,,En al die tijd heb ik hier spijkers verkocht.”
<|endoftext|>
In 1981 was de Voyager ter hoogte van Jupiter. En was ‘Cosmos’ op tv, een geweldige serie die het midden hield tussen wetenschappelijke uitleg en een LSD-trip.
Op muziek van Vangelis en Sjostakovitsj en onder leiding van astronoom Carl Sagan vlogen we door het heelal en over de aarde, terwijl hij op gedragen toon vertelde over de ‘hundreds of billions’ zonnen die er bestaan. Wie hem dat eenmaal had horen zeggen vergeet het nooit weer. In elke aflevering kwam wel zoiets voorbij, want Sagan was verzot op het aangeven hoe
ontzagwekkend alles is en hoe nietig wij zijn.
De topper was de googolplex, een getal dat zo groot is dat je het niet in zijn geheel uit kunt schrijven omdat daarvoor te weinig materiaal in het heelal is.
En als Sagan even zweeg, keek hij overrompeld glimlachend om zich heen, naar de wondere werelden die deels uit de computer kwamen. Hij vloog rond in een gefantaseerd ruimteschip, paardebloempluis van buiten, plastic-jarentachtigdiscotheek van binnen. Fantastische tv, nooit meer herhaald.
Tot nu. De serie is opnieuw gemaakt en vorige week was in de VS de eerste aflevering op tv. Barack Obama leidde hem in. Zondag is hij hier te zien, op National Geographic.
Ditmaal mag astrofysicus Neil deGrasse Tyson alles aan elkaar praten, die als jongen – vertelt hij in de eerste aflevering – op bezoek is geweest bij Sagan. Hij doet het goed, daar zullen we niet over zeuren. Maar die totale overgave van Carl Sagan zit er bij hem niet in.
Er zijn meer dingen anders. Het is geen Koude Oorlog meer, we hebben nu internet, de Voyager is (in de serie) tot Pluto opgeschoven, de animaties zijn moderner, het ruimteschip is een soort designbriefopener, glad en verchroomd. En de muzieksmaak is minder geworden. Niks Vangelis of Vivaldi: alles is nu overgoten met een slappe filmmuzieksaus.
Maar de verbazingwekkendheid van het heelal is intact gebleven.
<|endoftext|>
De raarste talkshow van de laatste tijd is alleen op internet te zien en heet ‘Between two ferns with Zach Galifianakis’. Gastheer is de Amerikaanse komiek die bekend is van zijn rollen in ‘Hangover’ (leuke film), ‘Hangover 2’ (een stuk minder) en ‘Hangover 3’ (waardeloos). In deze show zit hij verveeld tussen twee varens en stelt onbeholpen, soms pijnlijke vragen aan een beroemde gast. Vaak vallen er stiltes. ,,Ik denk niet dat je moeder het erg vindt als ik je een pak slaag geef”, zei hij tegen Justin Bieber en sloeg hem met
een broekriem. Hij vroeg Natalie Portman om haar telefoonnummer en onderbrak een verhaal van acteur Bradley Cooper met: ,,No one gives a fuck.”
In die show zat Barack Obama dinsdag. Soms geloof je je ogen niet.
,,Hoe is het om de laatste zwarte president te zijn”, vraagt Galifianakis. ,,Seriously?”, zegt Obama. ,,Hoe is het om voor de laatste keer met een president te praten?”
,,Het moet toch waardeloos zijn dat je niet drie keer verkozen kunt worden”, zegt Galifianakis.
,,Dat is eigenlijk wel goed, denk ik”, zegt Obama. ,,Als ik nog een keer zou meedoen werd het net zoiets als die derde ‘Hangover’-film en dat was niet veel, of wel soms.”
,,Weet u wat ik zou doen als ik president was, meneer de president?”, vraagt Galifianakis. ,,Ik zou de homo-scheiding verbieden. En dan eens kijken hoe graag ze nog willen.’’
,,Dat is denk ik waarom u geen president bent”, zegt Obama.
Halverwege blijkt dat hij in de show is om zijn ziektekostenverzekeringsprogramma te promoten, waar Amerikanen zich nog tot het eind van deze maand voor kunnen aanmelden. Galifianakis zegt dat hij zelf niet van plan is naar de site te surfen of te bellen, ,,want ik hou er niet van dat jullie meekijken in mijn berichten.” ,,Niemand interesseert zich voor je berichten”, zegt Obama. ,,En je kunt gewoon zelf langs komen.”
Obama krijgt deze publiciteitsgok vast nog voor zijn kiezen, maar wat heeft die man een flair. Seriously.
<|endoftext|>
Jaap Hamstra van Vlieland reisde zondag vanaf het eiland naar Amsterdam met zijn beide zoons, Robin van tien en Thomas van dertien. Naar de ArenaA.
Hij is al jaren Cambuurfan, zijn zoons hebben minder met voetbal (de oudste is wedstrijdzwemmer bij Orca) maar gaan nu en dan mee. Al jaren wil vader het duo meenemen naar een uitwedstrijd in zo’n indrukwekkend stadion als de Kuip of de Arena. Ajax-Cambuur was een goede keus. ,,En het was vrij vervoer, ideaal voor ons.”
,,Op dat plein voor het stadion
heb ik mijn Cambuursjaaltje eerst maar even in mijn jas gestopt. Voor alle zekerheid. We moesten eerst naar de fanshop, want mijn jongste, die beweert dat hij voor Ajax is, wilde een Ajax-wekker kopen. Daar was het veel te druk, dus ik zei, we gaan straks na de wedstrijd nog wel even.”
Dichterbij het stadion stonden ME-busjes, er was politie te paard en daar gebeurde ineens van alles. Cambuursupporters werden met flessen en stenen bekogeld, de ME (,,die hadden het goed in de hand”) loodste ze naar een omheind stuk, vlak buiten het stadion.
Daar hoorden ze na een tijdje dat ze naar huis moesten, het stadion mochten ze niet in. ,,Dat verbaasde me, want de sfeer was eigenlijk wel relaxt, helemaal niet superagressief.”
Het werd een beetje bedreigend. Boze Cambuurfans trokken hekken om en de Ajax-fans verderop begonnen weer te gooien. De Hamstras verschuilden zich achter een ME-bus. ,,Een bierflesje knalde voor de neus van een jongetje naast ons kapot, die jonger was dan onze jongste.”
Thomas leek het interessant te vinden en maakte de ene Instagramfoto na de andere. Maar Robin pakte de hand van zijn vader beet en liet niet meer los.
Uiteindelijk hebben zijn zoons dus nog steeds geen uitwedstrijd meegemaakt in een groot stadion. ,,Dat klopt. Maar dit is wel iets dat ze nooit weer zullen vergeten.” (Overigens zou ik, als ik Ajax was, als de wiedeweerga zo’n wekker opsturen).
<|endoftext|>
Soms sla je per ongeluk een boek open dat je als kind met rode oortjes las, Kapitein Rob of zo, en verbaast het je dat je dit ooit spannend hebt gevonden. Vaak is de herinnering beter dan het boek.
Zojuist vond ik ‘De mannen van de Discus’ terug. De Discus, dat was nog eens een serie. Een soort Thunderbirds, maar dan met een Friese vader en zoons. Ze woonden soms in Gaasterland, soms op een eilandje bij Chili.
Tjerk Hiddes heette die vader. Daar hebben ze in Harlingen terecht een sluis naar genoemd,
vond ik als jonge lezer. Hiddes was een geleerde, die een vliegende schotel had gemaakt (de Discus) met een geheim wapen dat in een groot gebied de elektriciteit kon lamleggen. Ze bestreden het Syndicaat, een organisatie van louche geleerden en doortrapte staalmagnaten.
Schrijver was Ruurd Feenstra, onderwijzer en jeugdradiomaker, in 1904 in Sneek geboren. Dit boek verscheen in 1967, in 1973 vertelde hij aan het twaalfde deel te werken. Maar dat voltooide hij niet, hij overleed in 1974.
Tegen beter weten in sla je zo’n boek open.
Gelukkig is het goed en vlot geschreven, ik was zo weer in de wereld van de Discus. De eerste paar regels, over crocussen op het Zaailand, herinnerde ik me haast letterlijk, andere dingen was ik kwijt. Dat zoon Ruurd het koksvak leerde bij een zekere Regnery in Leeuwarden (bestond dat echt?). Dat zoon Tjerk, de meest James Bond-achtige, na een missie met pa belt in het Fries. ,,Veiligheidshalve. Je kon nooit weten.” Dat de laffe hoofdredacteur Tjepkema, van een ,,bekende Friese krant’’, onthult wie er achter de Discus zit.
Het eindigt met Hiddes’ aankondiging dat hij de Discus II gaat maken. ,,Als die klaar is, ga ik de heren van het Syndicaat te lijf.” Ik neem aan dat hij daar in elf delen een heel eind mee is gekomen, maar ik heb de rest van de serie niet meer.
<|endoftext|>
Een mevrouw met een prachtige jas vroeg het woord. ,,Ik woon nu dertig jaar in Drachten”, zei ze. ,,Daarvoor woonde ik in Den Haag. En ik kan u vertellen: ik kwam hier in het paradijs voor fietsers terecht.”
Dat was een hart onder de riem van de Smallingerlander politici, die ik voor een zaaltje mocht ondervragen over hun visie op de fiets. Zijn er genoeg paden en stallingen? Moet er een knip komen in de Hegedyk tussen Opeinde en Drachten, zodat automobilisten een andere weg nemen en het een veilig
fietspad wordt? En wanneer komen er fietssnelwegen?
Dat soort dingen. Er waren negen politici, van zowel landelijke als lokale partijen. Allemaal mannen, op CDA’er Karin van der Velde na.
Aan het eind moest er gestemd worden op de fietsvriendelijkheid van de politici. Het was de fietsliefhebbers in de zaal niet voldoende, want bij geen van de partijen gingen er echt veel handen omhoog.
,,Er moet wel een winnaar zijn, want er is maar één fles champagne”, zei de debatorganisator.
,,Geef maar”, zei ik, want het programma was al een kwartier uitgelopen. Ik pakte de fles beet en overhandigde hem aan het CDA. ,,Als je er niet uitkomt, moet je kiezen voor de vrouw van het gezelschap”, legde ik uit. ,,Het is 2014”, werd er gezegd. ,,Dat is ouderwets.” ,,Kan zijn, maar het is ook hoffelijk”, zei ik.
Een man vooraan wees naar D66’er Henk Gomis. ,,Maar er was ook een neger!”, zei hij. Gomis heeft inderdaad wat een kleurtje en had bovendien geroepen dat de fiets een belangrijke rol speelt in zijn partijprogramma. Maar ik bleef bij mijn eerste keus. Niet uit onwil, maar een fles champagne die je net aan een dame hebt gegeven ruk je niet uit haar handen. Daar zal ik ook wel ouderwets in zijn.
<|endoftext|>
Sinie Brouwer uit Stiens neemt de telefoon op met: ,,Met de prinses van Leeuwarden.” Dat is ze echt, prinses carnaval van Leeuwarden. Vrijdagmiddag kreeg ze in het stadhuis een houten sleutel van de stad van wethouder Andries Ekhart. Ik was erbij, uit nieuwsgierigheid. Carnaval in Leeuwarden, daar wilde ik meer van weten.
,,Maak er wat moois van”, zei Ekhart. ,,Al zal het nooit zo mooi kunnen worden als de Culturele Hoofdstad.”
Dat was duidelijk. Prinses Sinie was hier met een Raad van
Elf en een blaasorkest van vijf, van Leeuwarder carnavalsvereniging De Olde Berenleut. Verder was niemand komen kijken. Een bode liep met bitterhapjes en maakte flesjes bier open.
,,Misschien hou ik de sleutel wel”, zei de prinses. ,,Uw werk lijkt me wel leuk.”
,,Eén gemeenteraadsvergadering meemaken en je bent genezen”, zei Ekhart.
De prinses kwam bij me staan. Ze dronk cola. ,,Daar zit toch wel een borrel in?”, vroeg ik. Het was enkelcola–zeisnietzovande drank. ,,Ook met cola kan het heel gezellig zijn”, zei een lid van de Raad van Elf, omdat ik zo verbaasd keek.
,,Nee dat kan niet”, zei ik. Ik weet weinig van carnaval, maar dit weet ik zeker.
Als tegenargument deed het carnavalscomité een polonaise, op ‘De pieteroliekar’ en ‘Van je hela hola houd er de moed maar in’. Ook Ekhart deed mee, door het verder lege vertrek.
,,Hoe ziet het carnavalsweekeinde eruit?” vroeg ik prinses Sinie.
,,We gaan zo gezellig een hapje eten”, vertelde ze. ,,En dan morgen naar Assen en zondag naar Sneek.”
Als afsluiter zongen ze het verenigingslied met regels als ‘We gaan zo scheef als de Oldehove’ en ‘Beleef het mee in Leeuwarden, het carnavalsgevoel / De Olde Berenleut die weet wat ik bedoel’.
Daarna liepen ze over het uitgestorven plein naar het restaurant. Carnaval in Leeuwarden was begonnen.
<|endoftext|>
Sander de Rouwe van het CDA wil stations en treinstellen zonder graffiti. Reizigers voelen zich ongemakkelijk in een ondergespoten trein en het is lelijk.
Hij heeft, vertelde hij in deze krant, negen oplossingen op een rijtje, als struikgewas op plekken waar verfspuiters komen en een graffitibestendige laag.
Leuk en aardig, maar dit is hét moment om het gelijk van Ed Koch te testen. Ed Koch, weet u nog, die van 1978 tot 1989 burgemeester van New York is geweest? Die in 1988 Beetsterzwaag zou bezoeken, maar niet
verder kwam dan Amsterdam? Die een jaar geleden overleed? Die Ed Koch.
Die man van de geweldige oneliners. ,,Als je het met me eens bent over negen van de twaalf issues, dan moet je op me stemmen. Als je het met me eens bent over twaalf van de twaalf issues, moet je naar een psychiater.”
Ook Ed Koch ergerde zich wild aan graffiti op treinen en metro’s. Hij zette waakhonden in, maar hij had, vertelde hij in 1981, een heel ander plan gehad. Hij had wolven in willen zetten. Niemand liep gevaar, zei Koch, want in Noord-Amerika was nog nooit een mens door een wilde wolf aangevallen.
Een van de journalisten geloofde hem niet en ging naar de bibliotheek. Die kwam – vertelde Koch – later terug en zei dat het verhaal klopte. Er was nog nooit een mens in Noord-Amerika door een wolf in het wild aangevallen. Maar, zo had hij uitgevonden, er waren wel gevallen bekend van gedomesticeerde wolven die mensen hadden aangevallen. ,,We zetten wilde wolven in”, zei Koch, ,,en als hij na een tijdje tam begint te worden, vervangen we die gewoon. Door een nieuwe wilde!”
Het is nooit gebeurd. Koch kreeg de stad er economisch bovenop en de graffiti daar valt mee, tegenwoordig. Maar het blijft een boeiend idee, zeker nu de wolf toch al met een terugkeer bezig is. En Koch had een punt: als er in het holst van de nacht wolven rondsluipen bij stations komt er geen graffitispuiter meer. Dat moet ik van struikgewas nog zien.
<|endoftext|>
Hoe verder Leo Vroman uit Nederland wegtrok, hoe dichter bij huis zijn gedichten kwamen.
Of misschien waren ze dat altijd al, van hem is tenslotte de uitspraak ‘Liever heimwee dan Holland’ en je moet voorzichtig zijn met conclusies over zijn werk. Want hij schreef maar en hij schreef maar, de ene bundel na de andere. ,,Wij wonen op de tiende etage / dus pas op, daar beneden: / ik lijd sinds een paar jaar geleden / aan een ernstige lekkage. // Niet van urine of water / maar van gedicht na gedicht”, dichtte hij in zijn Texaanse flat.
Het valt op, hoe schijnbaar moeiteloos Vroman alles opschrijft, als rake, snelle krabbels met soms oubollig rijm, dat qua klemtoon niet eens klopt. En toch is het mooi en vooral ook huiselijk. Nergens klinkt de Bronx in New York door, of de warmte van Texas. Het gaat over liefde, dood, taal. En over ouderdom. Kijk deze eens, van september 2012, dat ‘Nog nog’ heet: O ja wij leven nog en willen even nog, genieten ons uitzicht nog bij waanzinnig maanlicht nog. Wij wassen ons nog. Kleren passen ons nog en ik maak nog ontbijt zoals altijd. Wij lezen de krant nog en zien het verband nog tussen dit nieuws en dat, zijn niet dodelijk ziek nog. genieten muziek nog al weet ik niet wat. Soms ietwat olijk nog maak ik haar vrolijk nog maar ik galm nog geen lied en we dansen nog niet, ook al denken wij toch achter alles nog nog, nog.
<|endoftext|>
Amerikaanse douanes vragen als je hun land binnenwilt of je voor business komt of pleasure. Vrij vertaald: is dit een snoepreis of kom je hier werken?
Daar dacht ik aan bij het filmpje met John Jorritsma in Sotsji, dat onderwerp werd van een politiek discussietje. Roelof de Vries van Omrop Fryslân vraagt of dit een snoepreisje is. Geprikkeld zegt Jorritsma iets van: als je dit niet snapt ga je maar terug naar school. Hoei, die kan zo naast die van Pim Fortuyn tegen journalist Wouke van Scherrenburg: ,,Ach mens, ga lekker naar huis, koken, veel beter”.
En dan nog. Wat is er erg aan snoepreisjes? Het hele leven zou een snoepreisje moeten zijn. Het is nog gratis ook want het begint voor niks en aan het einde hoef je niet af te rekenen. Hopelijk liep Jorritsma ook voor zijn genoegen in Sotsji rond en heeft hij gezellig meegehost in het Holland Heineken Huis bij de huldiging van weer een oranje podium.
Maar Jorritsma wilde benadrukken dat hij er voor een hoger doel was. ,,Je ontmoet nergens ter wereld op een vierkante kilometer zoveel mensen”, zei hij. ,,Wij zijn dé schaatsprovincie van Nederland”, zei Thialfdirecteur Eelco Derks, zijn reisgenoot.
Dus hopen we maar dat ze Vladimir Poetin in een hoek hebben gedrukt om te zeggen: ,,Hoor eens, wij hebben het voor het zeggen in Friesland, maar het lukt met Thialf niet goed. Als jij, Vladimir, je schouders daar nu eens onder zette, dan staat het er over twee maanden zonder gezeur. We zien hier wat jouw daadkracht vermag en dan kom je ook eens in het mooie Fryslân.”
En helemaal super was het geweest als ze daar hadden geregeld dat de huldiging van de Nederlandse medaillewinnaars komende maandag in Heerenveen zou zijn. En niet in Assen. Volgens mensen die er verstand van hebben is Heerenveen de gemeente met de hoogste olympische medailledichtheid van Nederland, misschien wel van de wereld.
Regel je dat niet, ook goed. Maar dan is zo’n trip eigenlijk net, tja, een snoepreisje.
<|endoftext|>
Maandagavond kwamen mensen inspreken op het collegeprogramma van Leeuwarden. Het ging over van alles, de bibliotheek, fietsenstallingen bij het station, de huurprijzen voor sporthallen, toegankelijkheid van de stad voor mensen in rolstoelen, wijkteams. De hele avond ging het niet over het uitroepteken, het drukteschoppertje van de spelling. Vroeger trof je hem aan in superheldenstrips (,,Batman! Je laatste uur heeft geslagen!’’), in titels van Kameleonboeken, op spandoeken en achterop ansicht-
kaarten. Voorop ansichtkaarten kon ook, als ze uit Saint-Louisdu-Ha! Ha! kwamen, de enige plaatsnaam ter wereld met twee uitroeptekens.
Verder zag je het uitroepteken zelden. Van F. Scott Fitzgerald moest je hem altijd schrappen (,,Een uitroepteken is als lachen om je eigen grappen”). Drs P stak er de draak mee (,,Bij schrik, verbijstering of enthousiasme / Bij brandalarm, gelach of felle haat / Bij aanvalskreet of uiting van orgasme / Geheid dat er een uitroepteken staat”). Maar door internet leeft dit keffertje helemaal op. ‘Zin in!’ lijkt immers enthousiaster dan ‘Zin in’. ‘Een grof schandaal!!!!!!!’ is erger dan ‘Een grof schandaal’.
Zo hebben de uitroeptekens ook dit collegeprogramma gehaald. Vis je er alle regels en termen die ermee eindigen uit en plaats je ze achter elkaar, dan krijg je een samenvatting die klinkt als een krankzinnige hersenspoeling. Kijk maar: ,,Die gemeente maken we samen! Gastvrij en aantrekkelijk voor Fryslân, Nederland en heel Europa! Door samen te doen. Te ervaren. En te leren!’’
,,Een klimaat dat stad, regio en mensen in beweging brengt! Dat mag heel Europa weten! We laten mensen niet aan hun lot over! Investeren graag! Groen Werkt! Groen Werkt! Groen Werkt! Groen Werkt!’’
,,Een grote organisatorische uitdaging dus! Sociale wijkteams gaan erop af! Een klimaat dat stad, regio en mensen ruimte biedt om in beweging te komen! Dan stimuleren we dit zeker! Doel is het creëren van een culturele, sociale en economische impuls! Groen Werkt! Groen Werkt! Groen Werkt! Groen Werkt!’’
<|endoftext|>
Zodra het pijpje bier van de bar werd gepakt, werd de stopwatch ingedrukt. De drinker klokte het zo snel mogelijk leeg en zette het flesje met een tik weer neer. Dat was de finish.
De snelste tijd die ik heb meegemaakt was zes seconden. Het was op Ameland, ik zal niet verraden om wie het ging. Het is alweer even geleden en hij is inmiddels gezinshoofd met een eigen huis en een verantwoordelijke baan.
Zulke wedstrijdjes bestaan nog steeds. Alleen heet het nu neknomination en schrijven de kranten erover, want het staat op internet. Het komt erop neer dat je snel iets leegdrinkt, drie anderen nomineert om dat ook te doen en er een filmpje van online zet.
Heel raar is het filmpje van een 24-jarige uit Gravesend, die bier en wodka in de blender giet, en het mengsel afmaakt met levende sprinkhanen, een spin, vier dode muizen, brandnetels en gecondenseerde melk. Vol-
gens Engelse kranten zijn er bovendien al drie doden door neknomination, allemaal jonge gasten natuurlijk, van wie eentje (een man van 20) een fles witte wijn mengde met een klein flesje wodka, een blikje bier en een kwartfles whiskey.
Toen kwam ik een filmpje tegen van de zoon van een studievriend, die nu zelf student is. In acht seconden slikt hij een halve liter bier weg, hij laat een boer en nomineert drie anderen. Eerst grinnikte ik erom, maar je voelt je toch verantwoordelijk. ,,Pas je wel op?”, vroeg ik. ,,Er zijn al doden gevallen.” ,,In Ierland doen ze het met drank en zo”, zei hij. ,,In Nederland valt het heel erg mee, gewoon maximaal een halve liter bier. Ik denk dat ik nu wel vijftig filmpjes van vrienden heb gezien.” Hij maakte er meteen een uitdaging van. ,,Ga jij het ook proberen? En dan mijn vader nomineren!”
Dan denk je, laat ze maar begaan. Sommige dingen moet je voor jezelf uitvinden. Maar ik zal zijn vader eens bellen, of hij zin heeft in een biertje. Of een halve liter, maximaal.
<|endoftext|>
Vandaag is het de 47ste verjaardag van Mark Rutte. Hartelijk gefeliciteerd. Zou hij alleen verjaardagskaarten krijgen, vraag je je af, of ook kaarten van stille aanbidders? Laten we het laatste hopen, want zo lekker gaat het allemaal niet. Misschien is Gordon zo attent.
Vandaag is het ook de 179ste verjaardag van François HaverSchmidt, zoon van een Leeuwarder wijnhandelaar. Hij werd bekend als dichter Piet Paaltjens.
Hij kreeg nooit kaarten. In zijn mémoires komen ze niet voor en in zijn gedichten wordt volop gemijmerd, gesmacht en geweend, maar mensen hangen zich eerder op dan dat ze een kaartje aan hun geliefde sturen.
Op zijn verjaardag was het ook zonder kaarten een dolle boel. De jarige werd geblinddoekt en vervolgens werden alle cadeautjes aan zijn armen en benen vastgebonden. Als de blinddoek afging bleef de jarige stokstijf staan, om te voorkomen dat een van de geschenken kapot zou vallen. De kleine François kreeg meestal tinnen soldaatjes, waarmee hij graag veldslagen speelde. ,,Ge zoudt het mij zoo niet aanzien, maar daar is een periode in mijn leven geweest, dat oorlog voeren mijn grootste liefhebberij was”, schreef hij.
Vandaag is het, tenslotte, ook Valentijnsdag. Dat is de dag waarop mensen herdenken dat de vroegchristelijke martelaar Valentinus zich gemeen sneed aan de scherpe rand van een ansichtkaart van een stille liefde. Omdat het in het Rome van de derde eeuw van onze jaartelling niet zo hygiënisch was, overleed hij ter plekke.
Het ongeval gebeurde op de Milvische Brug in de Via Flaminia, waar bezoekers met een speciale bril op nog steeds de bloedspatjes kunnen aanschouwen. De kaart viel in de Tiber en is, volgens de legende, regelrecht naar het Heilige Land gedreven, waar de mensen die het zagen vervuld werden van grote blijdschap en verwondering. Dat wordt in het algemeen gezien als het beginpunt van de moderne posterijen.
Als u dit allemaal niet gelooft, uw probleem. Je leest wel vreemdere dingen over deze dag. Zolang u maar oppast met scherpe kaarten.
<|endoftext|>
Drie Nederlanders op één erepodium, dat moeten we niet te vaak beleven.
Dat zeg ik niet, dat zeggen hoogleraren die veel van sport weten. Als dit zo doorgaat, aldus Gerben Kuper, macro-econoom en sportstatisticus uit Groningen, dan komt het met schaatsen op de kop verkeerd. Het wordt een Nederlands onderonsje en voor je het weet schrappen ze het van de lijst olympische sporten. Veel mensen vinden de tien kilometer nu immers al saai. Twee hoogleraren van dezelfde universiteit gaven hem gelijk.
Ze zien iets over het hoofd. Al dat oranje heeft effect op Amerikanen, waar weinig interesse in schaatsen is. Op tv-zender NBC spreken ze nu de naam van Sven Kramer goed uit (vier jaar geleden zei hij nog: ,,Are you stupid?” tegen een NBC-verslaggeefster, die nadat hij goud had gewonnen vroeg of hij zijn naam en prijs wilde vertellen).
En de Washington Post is ronduit lyrisch. ,,Er is iets met Nederlanders bij de Olympische Spelen dat maakt dat je bij ze wilt horen”, schrijft journaliste Sally Jenkins. ,,Het is als één groot, toegankelijk feest in oranje kleren dat van evenement naar evenement trekt. De Koninklijke familie rijdt in Sotsji op Sunkistkleurige omafietsen en hun schaatskampioen Sven Kramer gleed in zijn hemdje over het ijs.”
Toen Kramer zijn bloemetjes naar zijn vriendin wierp, was Jenkins om. ,,Door dat soort uitbundigheid wil je ze vragen: ‘Wat jullie vanavond ook gaan doen, mag ik mee?’. Iedereen weet dat de Nederlanders meer van de spelen genieten dan wie dan ook - acht jaar geleden in Turijn hadden ze een ijsbaan midden in het Holland House, en iedereen dronk en gleed eroverheen. Ze reizen rond met hoempa-orkesten. Meerdere.”
,,Misschien zijn die Nederlanders bij de winterspelen wel zo aantrekkelijk omdat ze zo goed blijven presteren in dit traditionele onderdeel. En omdat ze het behandelen alsof het nog steeds een onderhoudende sport is, terwijl zoveel andere olympische sporten steeds meer van techniekjes afhangen, om televisiezenders en sponsors tevreden te stellen.”
Is dat een beetje tongue-incheek, vroeg ik haar per mail.
,,Helemaal niet”, schreef ze terug. ,,Just enjoyment!”
<|endoftext|>
Nog geen drie dagen geleden kregen we Russische les tijdens de opening van de spelen. Altijd een mooi onderdeel, zo’n opening, en deze was dat ook. Een Cirque du Soleil vol ballet en bewegende volkenkundige diorama’s. Ik vond die vliegende stoomtrein grandioos. Maar die optocht van deelnemende atleten was dan weer ongelooflijk saai. Vroeger gooiden Russen er bij zo’n eindeloze parade tenminste nog wat tanks en raketten tussendoor.
De Russische les was een openingsfilmpje over het Cyrillisch alfabet, dat 33 letters telt. Bij elke letter was iets verzonnen dat met Rusland te maken heeft. De eerste (A) stond voor Alfabet. De laatste ( ) stond voor Rusland zelf, als de slotletter van . Soms was het wat
willekeurig: wel Catharina de Grote, niet Peter de Grote. De p ( ) was nodig voor Periodiek Systeem.
Een vriendin die zeer op Rusland gesteld was vertelde me eens, dat Russen meer van kunst houden dan de meeste andere volkeren. Ze was ervan overtuigd dat in Sint Petersburg elke vuilnisman Poesjkin kan citeren.
Afgaand op dit alfabet zou je het geloven. Trek je er de zes letters af, gewijd aan vliegen in het algemeen en ruimtevaart in het bijzonder, en de letters voor losse woordjes als Baikalmeer, Oesjanka (dat is zo’n flappenmuts) en Maaimachine, dan blijven er elf over die naar kunstenaars verwijzen. Vooruit, tien-en-een-half, want de beroemdste Russische schrijver moest zijn T delen met Televisie.
De architect van het mausoleum van Lenin zat erbij, de beroemde homoseksuele componist van wie we later balletmuziek hoorden, een filmmaker, drie schilders (eentje hing tot voor kort in het Stedelijk Museum) en vijf schrijvers, onder wie (die schenk ik u) Poesjkin. Die door een geadopteerde Nederlander is doodgeschoten, overigens.
Wat een boel cultuur! Die Russen weten hoe je het volk moet opvoeden. Ik ga er tenminste van uit, dat u en de andere 3,4 miljoen Nederlandse kijkers het hebben onthouden, zoiets zenden ze niet voor niks uit. Niet langer leggen we het af tegen de eerste de beste vuilnisman uit Sint Petersburg.
<|endoftext|>
Voor het Leeuwarder station staat historisch erfgoed: de laatste twee telefooncellen van Friesland. Tot voor kort waren er nog zes, maar de vier op Ameland zijn weggehaald.
Zoiets moet je bezichtigen voor het te laat is.
De laatste twee van Friesland zijn driehoekig, het keuzeschermpje van de blauwe telefoons meldt: ‘zendt van hieruit SMS-bericht’. De hoorn is nog even stevig als vroeger.
Een man met een wit hondje scharrelde langs, een jongen praatte op een draaiende scooter
met zijn vriendin. Maar niemand belde.
Na een minuut of twintig nog steeds niet. Wel kwam de man met het hondje naar me toe.
,,Heeft u vijftien cent voor me?”, vroeg hij. ,,Ik moet naar huis in Lemmer. Mijn vriendin in De Westereen heeft me gisteravond buiten de deur gezet. Mijn portemonnee lag nog binnen. Ze deed alles dicht en liet me er niet meer in.”
Ze had hem al eens eerder zo op straat gezet, maar toen had hij zijn beurs nog. Nu had op het perron iemand een kaartje naar Leeuwarden voor hem gekocht. Op dit station kun je tenminste binnen zitten.
,,Ze zegt ze houdt van me en dan ze houdt niet van me”, zei hij. ,,Dat is toch geen liefde?”
Een man met rastahaar ging de telefooncel binnen, maar ik kon hem niks vragen want de man met het hondje stond geluidloos te huilen. Dit was hem nog nooit gebeurd, dat hij moest bedelen bij de mensen. ,,En ik ben geen junk, ik heb al mijn tanden nog, kijk maar”, zei hij.
Hij tilde het hondje, Kimmie, op. Ze likte over zijn neus. Kijk haar eens trillen, zei hij. Ze kon er toch niks aan doen? Zwartrijden naar Lemmer durfde hij niet. Als hij gepakt zou worden ging Kimmie naar het dierenasiel en dat kon hij niet verdragen.
Een ander ging de telefooncel in en kwam er vrijwel meteen weer uit. ,,Godverdegodver”, zei hij en trok een mobieltje uit zijn zak. Hij had door hoe het werkt. Wie wil overleven in een wereld met steeds minder telefooncellen moet zichzelf kunnen redden. De rest heeft pech gehad.
<|endoftext|>
Het eerste dat sneuvelt als je in het stikdonker eet is het bestek. Het ligt voor je op tafel, mes rechts, vork links, zoals het hoort, maar je doet er weinig mee tijdens een diner in het donker.
Zondag deed ik dat, eten zonder iets te zien, in een Leeuwarder kelder. Je wordt in een kleine polonaise naar je zitplaats gebracht door personeel met nachtkijkers. Eén hand op de schouder van de bezoeker voor je, de andere langs de tafelrand.
,,U kunt nu gaan zitten”, hoor je vlak bij je oor. ,,De stoel onderaan aantrekken.”
Het volgende dat sneuvelt is de gedemptheid. In verlichte restaurants wordt zacht gesproken, maar hier was het een gekakel van jewelste. ,,IK HEB EEN CALLCENTER”, legde mijn overbuurman uit. ,,JE HEBT GEEN IDEE HOE OUD IEMAND IS ALS JE HEM ALLEEN HOORT”, vertrouwde mijn buurvrouw me toe en schatte me vijftien jaar te jong in. ,,ZO MOET HET OOK ZIJN ALS JE BLIND BENT”, stelde iemand vast. ,,IK ZOU LIEVER BLIND ZIJN DAN DOOF.”
Het eten wordt voor je neergezet. Je tast naar een bord en bevoelt wat erop ligt. Iets vlezigs, met iets vochtigs erbij en een soort aardappel of broodje.
Snijden met mes en vork lukt nog wel, maar het afgesneden stukje aan je vork prikken is een hele onderneming. Vandaar dat je het bestek het bestek laat en op zijn neanderthals gaat eten. Ze zeggen dat je beter proeft als je niks ziet, maar dat geloof ik niet. Je tong zit immers altijd in het donker.
Interessant is ook het inschenken van wijn. Je tast naar de fles, steekt een vinger in je glas en begint te schenken. Zo voel je hoeveel er in zit. Menigeen kwam dronken naar buiten, als niemand je ziet drink je blijkbaar sneller.
Het laatste dat sneuvelt is het aanrakingstaboe. Als je met je buren wilt spreken, moet je hun aandacht trekken en dat kan het best met tikjes of over de rug aaien. Het donker vind ik niet eng, maar van dat gestreel kreeg ik een beetje kippenvel.
<|endoftext|>
Friezen zijn een verzinsel van onszelf, weet ik sinds dinsdag. Dat vertelde Barend van Heusden, die professor is aan de Groninger universiteit. ‘Fries’ is een etiket, maar in de werkelijkheid bestaat er niks waar je dat op kunt plakken, daar komt het op neer.
De luisteraars lieten het vorige week over zich heenkomen, tijdens het Café van de Kleine Wetenschap in Leeuwarden. Of ze het geloofden, vraag ik me af. Want de zaal was gevuld met mensen die specifieke gedachten hebben over de of het Fries. Voor veel van hen is het etiket vooral
een keurmerk, waard om voor te strijden. Die strijd gaat dan bijvoorbeeld over de Friese spelling. Of de naam ‘Leeuwarden’, die Ljouwert zou moeten worden. Net als de naam van de provincie, die organisatie die zichzelf ook in het Nederlands ‘Fryslân’ noemt. De provincie doet dat ook al zeven jaar met de namen van kanalen, meren en stromen, tenzij die over de provinciegrens gaan.
Daar zat destijds gedeputeerde Bertus Mulder achteraan, die erg gevoelig is voor de status van het Fries. Zaterdag pleitte hij er in deze krant voor om de websites als die van de provincie of Tresoar in het Fries te laten beginnen. Met een keuzeknop voor Nederlands, in plaats van andersom, zoals nu.
Dat is het saaie van deze ‘taalstrijd’. Het zijn elke keer weer diezelfde dingen. Plaatsnamen. Bordjes in het Fries Museum. De provinciewebsite.
Geen normaal mens die er iets van merkt. Kom nou eens met wat pakkenders, laten we zeggen: pinautomaten. Als ik geld pin kan ik voor allerlei talen kiezen, maar Fries is er niet bij. Naar die schermpjes kijken dagelijks meer mensen dan naar www.fryslan.nl. Museumbordjes? De bordjes in de Hema of de Albert Heijn, begin daar eens over. Of de ondertiteling van buitenlandse tv-programma’s. Kom met een Friese wereldatlas, met steden als Nij Oark, Goeie Loften, Bruksels of Soadsje (van de winterspelen).
Begrijp me goed: voor mij hoeft het niet. Maar wetende dat Friezen een verzinsel van onszelf zijn, wil ik maar zeggen: verzin eens wat nieuws.
<|endoftext|>
Frans Weekers is vertrokken als staatssecretaris van financiën. Niet zozeer door de lange politieke discussie over toeslagen, begrijp ik, maar na een telefoontje van Alexander Pechtold. Zo gaat dat in Den Haag. Zo’n discussie is een soort muziek, je hoeft niet naar elke noot te luisteren, als je de melodie maar doorhebt.
Pechtold had dat en belde Halbe Zijlstra om te waarschuwen. Pas op, zei hij, die Weekers krijgt straks een motie van wantrouwen aan zijn broek. En hoewel het voor gewone mensen helemaal niet zo raar is om
politici en wantrouwen met elkaar in verband te brengen, is dat in de politiek iets onvoorstelbaar afschuwelijks. Wantrouwen? Een mens kan maar beter dood zijn.
Nou ja, na dat telefoontje kon Weekers de eer aan zichzelf houden. Tenminste, zo is de uitleg aan de oppositiekant. Bij de VVD, waar Weekers bij hoort, zeggen ze dat het anders ging. Maar u weet hoe het zit met politici en wantrouwen.
Eerlijk gezegd speelde ik al langer met de gedachte om Halbe Zijlstra (bij hem moet je kennelijk zijn) eens te bellen over deze Weekers. Ik ken hem niet persoonlijk, hij heeft een sympathieke bos haar en een soapie-hoofd, maar schijn bedriegt.
Want hij komt uit Weert. Weert, in Limburg.
Limburg, als in die provincie die we eigenlijk al lang aan België cadeau hadden moeten geven, zodat het ons probleem niet langer is.
Wie kwam er ook alweer nog meer uit Weert? Juist, Loekie van Maaren, die er acht jaar burgemeester is geweest en na een korte, spraakmakende periode in Leeuwarden weer naar is terugverhuisd. Weet u nog? Anders moet u dat boek van haar eens lezen, ‘Hoezo burgemeester’. Al blijft zeker ook daar de regel gelden over politici en wantrouwen.
Dat had ik Zijlstra willen vertellen over de telefoon. Kijk uit met die man, hij komt uit Weert en daar hebben we hier ervaring mee. Zoals de grote dichter Lucebert al schreef: ‘Alles uit Weert is waardeloos’. Of zoiets. Zijlstra herkent het citaat vast wel, die is immers minister van cultuur geweest.
<|endoftext|>
Ga naar www.procures.nl/key-people. Drie sujetten staren u blijmoedig aan. Bestudeer ze goed en hoed u voor dit trio. Zij hebben u boekhandel De Tille afgepakt. Of als u dit in Amsterdam leest: Boekhandel Scheltema. In Rotterdam: Donner. In Groningen: Scholtens Wristers. En die imposante boekhandel in een voormalige kerk in Maastricht.
De drie heten Paul Dumas, Maurits Regenboog en Hans Haanappel. Haanappel valt wat uit de toon. Zijn foto is anders, hij heeft een designbril en geen
stropdas.
Voor hun studie hebben ze misschien wel eens een boek gelezen. Maar daarna vast niet meer. Of hooguit zo’n Amerikaanse hulpgids over het overtuigen van anderen.
Dumas werd – het stond in Quote – miljonair met de verkoop van een tv-bedrijf dat achteraf een kat in de zak bleek.
Hij had zijn €7 miljoen binnen en richtte met Regenboog (ja, die ex van Catherine Keyl) ProCures op, een investeringsmaatschappij. Dat is managementtaal voor een parasietensoort die bedrijven opslurpt, die leeggelikt weer uitpoept en de drol als goud probeert te verkopen.
Ze kochten de noodlijdende Selexyz-keten en de ook noodlijdende boekhandels van De Slegte. Die zijn uitgekleed, herdoopt, verschraald en leeggezogen. Er is een rotzooi van gemaakt door drie ijdele prutsers. Het wachten is op de nieuwe investeerder. Of de schuldeiser.
‘Deze Polarewinkel is tijdelijk gesloten’ hing er dinsdag op het raam. Gaan ze ooit weer open? Wie zal het zeggen.
Deze bende van drie zegt in elk geval niets. Die laten het vuile werk door anderen opknappen. Zoals commercieel directeur Jan van der Wouw, die vroeger in tankstations deed en nu in boekhandels. Ach, wat dondert dat ook allemaal, handel is handel immers. Van der Wouw hakkelde zich bij Pauw en Witteman in managementtaal door deze ‘case’ heen. Het komt van het Centraal Boekhuis, schuldeisers, ontlezing, bol.com.
Hij deed zijn best, Van der Wouw. Die vindt wel weer iets anders. Veel erger zijn deze drie. En het ergste is de gedachte dat ook zij hierna wel weer iets anders zullen vinden, om lekker uit te slurpen.
<|endoftext|>
Vrijdag sneeuwde het in Florida. Als je niet snel keek waren de vlokjes alweer gesmolten. Maar het was sneeuw en de mensen van Eglin Air Force Base schudden hun hoofd. Dit hadden ze hier nog nooit gezien.
Mij verbaasde niks meer. Want ik was daar een dagje heen en weer, met een Gulfstream van de Nederlandse luchtmacht, om de JSF te zien. Dat is de nieuwe straaljager die wij, na veel politiek gesteggel, kopen.
Een Gulfstream is zo’n presidentieel toestel, met twaalf
zachte beige stoelen die kunnen draaien, tafeltjes van spiegelend, gepolitoerd hout, grote ramen en messing kranen op het toilet. Een purser serveerde gamba’s en steaks. Op het toilet, liet ik me vertellen, heeft onze koning wel eens gezeten. Ik nu ook, dat schept een band.
Er waren twee tussenlandingen. Eerst in Rome, om de generaal op te halen. En veel later in het winterse Gander in Newfoundland. Dat ligt in zo’n tijdzone waar ze de klok niet een uur, maar een half uur vooruitzetten. Naar Gander is een vulkaan op Mars genoemd.
Druk was het er niet. Het helverlichte gebouw op het vliegveld was uitgestorven, op een mevrouw na die met een wagenwielformaat pizza liep. ,,Die is voor de crew, maar ze hoeven niks”, zei ze. ,,Als je een stuk wilt, loop dan maar even mee naar mijn kantoor.” Kort daarna dook een man op van het vliegveld, die speldjes uitdeelde met ‘Gander’ erop. ,,Als souvenir”, zei hij.
,,Je hebt het wel naar je zin”, zei Gerbe Verhaaf, de commandant van de Leeuwarder vliegbasis. Waarschijnlijk stond ik met een zwakzinnige grijns om me heen te kijken.
,,Voor jullie zal dit soort dingen wel gesneden koek zijn”, zei ik. ,,Maar het is op afstand de absurdste reis die ik ooit heb gemaakt.”
En toen moest de sneeuw in Florida nog vallen. Ik heb me voor ik dit schreef even geprikt met het speldje van Gander. Ter controle, of ik wel echt een dagje heen en weer naar Amerika ben geweest.
<|endoftext|>
Kan een dweilorkest in Sotsji ‘YMCA’ van de Village People spelen, zonder er last mee te krijgen? Daar wilde ik eens goed over nadenken. Maar toen kreeg ik per ongeluk foto’s van Caesar onder ogen.
Caesar (zo heet hij niet echt) heeft in Syrië lijken moeten fotograferen. Niet zomaar lijken, maar de uitgemergelde overschotten van mannen die in gevangenschap zijn omgekomen. Officieel overleden ze aan een hartaanval of zoiets, maar bij sommigen zijn duidelijk sporen van marteling te zien.
Het fotograferen kostte hem een minuut of twintig per lijk.
Caesar is om een of andere reden overgelopen en nam tienduizenden foto’s mee. Een paar Britse kenners van genocide hebben die bekeken, uitgebreid met Caesar gepraat en geoordeeld dat ze echt zijn. En dat dit bewijs kan zijn dat er in Syrië iets aan de hand is dat je genocide kunt noemen. Volkerenmoord.
Zulke dingen kan ik niet beoordelen. Iedereen weet, dat achter een foto een heel ander verhaal kan zitten dan je op het eerste gezicht denkt. Ook heb ik geen idee waarom deze foto’s in de media zijn gekomen, net nu er een conferentie over Syrië begint.
Maar ze zijn afschuwelijk. Na drie vond ik het meer dan welletjes en in totaal schijnen er 11.000 mensen op te staan.
Gelukkig ben ik de enige niet die er zo van is geschrokken. Dat neem ik tenminste aan, omdat het zo stil blijft om die foto’s. Mensen zijn te geschokt om er wat van te zeggen, natuurlijk.
Daarom richten ze hun energie en hun boosheid op andere dingen. Over de Nederlandse delegatie die naar Sotsji gaat, bijvoorbeeld. En of een dweilorkest daar gevaar loopt als het ‘YMCA’ gaat spelen. Daar kun je tenminste iets van vinden. Dat orkest moet maar lekker zijn gang gaan, en ook vast beginnen met het instuderen van het complete oeuvre van de Scissor Sisters.
Ik hoop dat het in Sotsji vrolijk genoeg klinkt om die weerzinwekkende beelden enigszins te vergeten. Maar geef Caesar wat aan Caesar toebehoort.
<|endoftext|>
Ben ik bezig met een ornithocide? Heb ik van de vogels in mijn tuin – koolmezen vooral – junks gemaakt die zichzelf een overdosis zout vreten?
Die vragen kwellen me sinds zondag. Toen toonde ik de houder in de tuin met pindakaaspot voor de vogels. Eerst zat er speciale vogelpindakaas in met stukjes meelworm, maar ze vreten zo’n pot zo rap leeg, dat ik op eigen merk van Jumbo ben overgestapt. Even snel leeg, de helft goedkoper.
,,Mensenpindakaas is slecht voor vogels”, zei mijn bezoek-
ster. ,,Er zit te veel zout in en daar gaan ze dood aan.”
Zoiets drukt zwaar op je geweten. Vogelliefhebbers op internet spreken elkaar hierover tegen, dus raadpleegde ik Joost Tinbergen, dierecoloog aan de RUG en voorzitter van de Nederlandse Ornithologische Unie.
,,Ik ken geen onderzoek waarin dat staat beschreven”, schrijft hij terug. ,,In het algemeen kun je wel zeggen dat ook vogels een beetje zout nodig hebben, maar te veel is ook voor hen niet goed.”
Helder. Die dosering regelen ze verder zelf maar, met hun kleine vogelbreintjes.
En dan: ,,In verband met het stoppen van zout in het drinkwater als antivries wordt erg voor zout gewaarschuwd. Ik zou denken dat iedereen begrijpt dat maar weinig landdieren zout water kunnen drinken. Zoals de rotgans, die heeft een zoutklier om het te neutraliseren. Zelf heb ik het gevoel dat, zolang er alternatieven zijn, de beesten zelf maar moeten kiezen. In perioden van tekort zou ik mezen geen zoute pindas voorzetten (ook mezelf niet, als er geen zoet water in de buurt is). Maar ja, wij eten ook patat en dat is niet altijd goed voor ons, zeker niet als er niks anders wordt gegeten. Altijd naar variëteit streven.”
Ten slotte doet Tinbergen een voorstel. ,,Ik zou als experiment de Jumbo-en de vogelpindakaas eens naast elkaar aanbieden. Eens kijken of ze een voorkeur hebben. En dan wat water in de buurt. Misschien drinken ze meer na het eten van Jumbopindakaas?”
Interessante vragen inderdaad. Zo speurt de wetenschap altijd verder, maar nu zit ik er weer mee. Stomme vogels.
<|endoftext|>
Ze had Friese roots, vertelde ze. Vroeger kwam ze bij haar grootouders in Dronrijp, die later verhuisden naar het Europaplein in Leeuwarden.
Zelf was ze in Oegstgeest geboren, had ze in Amsterdam gestudeerd en woonde er nog steeds.
Op het feestje vrijdag begon ze over Groningen. Want ze begrijpt de overheid niet, die heeft besloten dat er wat minder gas uit de Groninger bodem gehaald moet worden. Niet omdat er dan geen aardbevingen meer zijn, maar omdat de bewoners zich er minder over opwinden, zo vlak voor de verkiezingen.
,,Er zit daar zoveel gas, de economie draait er op”, redeneerde ze. ,,Daar kun je toch niet zomaar mee ophouden?”
Volgens haar is er een eenvoudige oplossing.
In Groningen gaat het sowieso al niet goed. Ja, in de stad, misschien. Maar het ommeland loopt al jaren leeg. Zes jaar terug was Ganzedijk in het nieuws, het krimpdorp waar een plan was om alle 57 woningen te slopen. Iedereen boos en voor de lieve vrede is er wat anders bedacht. Er zijn toch wat woningen gesloopt en de rest is met subsidie opgeknapt. Daar is €2,2 miljoen voor uitgegeven. In de evaluatie stond dat het te duur is geweest en geen oplossing is voor andere krimpdorpen.
Dat ommeland dus, en nu zinkt het ook nog eens krakend en zuchtend de diepte in.
,,Als die mensen nu eens naar Friesland verhuizen”, zei ze op de kordate toon van iemand die praktische oplossingen gewend is. ,,Dan kun je zoveel boren als je maar wilt en heeft niemand er last van. In Friesland is ruimte genoeg. Bovendien heb je dan van alles bestreden, krimpdorpen, kleine scholen, gebrekkig openbaar vervoer.”
,,Er zijn misschien Groningers die willen blijven wonen waar ze zijn geboren of opgegroeid”, wierp ik tegen. ,,Die zullen zeggen dat er niets boven Groningen gaat.”
,,Moeten ze vooral doen’’, zei ze schouderophalend. ,,Dan duurt het gewoon langer. Ze komen er vanzelf achter dat er steeds minder onder Groningen zit.”
Ze heeft een punt. Alleen: wie vertelt het de Groningers?
<|endoftext|>
Heeft u het al gehoord? De recessie is voorbij. Dat is nog eens goed nieuws, of niet dan. U hoeft het van mij niet aan te nemen, maar Christine Lagarde, het hoofd van het Internationaal Monetair Fonds zei het gisteren in de krant. In Amerika trekt de groei aan, daar kun je het aan zien, vindt ze.
Als u haar ook niet gelooft, ze staat niet alleen. Zonet heb ik een stapel kranten doorgebladerd van het afgelopen jaar, omdat het bericht me bekend in de oren klonk. Dat we uit het Dat is nog eens goed nieuws, of niet dan economische dal klimmen, dat er volop signalen zijn dat de boel aantrekt.
En jawel, de deskundigen die dat zeggen liggen voor het oprapen. Klaas Knot, de president van de Nederlandse Bank zei het. Minister Jeroen Dijsselbloem ziet het aan het aantrekken van de woningmarkt. Premier Mark Rutte zei het, want het CBS had het weer tegen hem gezegd en dat zijn geen wazige fantasten.
François Hollande, de Franse president, zei het. Alleen moet het vertrouwen nog terug komen, zei hij erachteraan, maar dat is een kleinigheid, behalve misschien voor mevrouw Hollande. De Franse minister van Economische Zaken Pierre Moscovici zei het. Het Duitse ministerie van Economische Zaken zei het. En in België zeggen de notarissen het, omdat het aantal scheidingen aantrekt. Rabobaas Piet Moerland zei het zelfs, al is hij zelf in de crisis blijven hangen.
Dat is een willekeurige graai uit het aanbod, zo goed heb ik er niet eens naar gezocht. Al een jaar buitelen mensen dus over elkaar heen om dit verrukkelijke nieuws de wereld in te slingeren. De crisis is voorbij mensen! Nog even doorbijten maar het ergste hebben we gehad!
Nu niet meteen cynisch doen en naar de Belgische oud-premier Guy Verhofstadt wijzen, die vaak aanhaalt dat optimisme een morele plicht is. Nee, geloof het nou eens een keer. We hebben het dieptepunt gehad. Zoals op het graf van dichter J.C. Bloem, vlak over de Friese grens in Paasloo, staat: ‘Voorbij voorbij o en voorgoed voorbij’. Dát is de crisis. Dus kappen nou.
<|endoftext|>
De grijze dame voorin de zaal luisterde, net als wij allemaal, naar lezingen over taal. Bij Anne Dijkstra van de Fryske Akademy veerde ze op. De organisatie had hem gevraagd Nederlands te spreken en dan lever je, als Friestalige, toch wat van je identiteit in, zei hij.
,,Wêrom liene jo jo hjir dan foar!”, zei ze warber.
Later vertelde ze dat ze altijd en overal Fries spreekt. Ook in Amsterdam, laatst. Ging best. Een man had haar zelfs gevraagd wanneer er weer een Elfsteden-
tocht komt.
Taal, dat werd weer duidelijk, is meer dan een middel om iets mee te delen. Het beroemde onderzoek van taalkundige William Labov uit 1963 toonde dat al. Hij had mensen ondervraagd op Martha’s Vineyard, een Amerikaans eiland met 5600 inwoners en elke zomer tien keer zoveel toeristen. ‘Jaws’ is er opgenomen.
Hoe meer toeristen er kwamen, hoe sterker een deel van bevolking eilander dialect was gaan spreken, merkte Labov. Vissers liepen daarin voorop. Die keken toch al met een scheef oog naar die badgasten, die eilander tradities bedreigden. Met andere woorden: zonder het te beseffen zetten inwoners zich door hun uitspraak neer als ‘echte eilander’.
Mathilde Jansen, die onderzoek heeft gedaan naar het Amelands, haalde Labov aan. Want ook op Ameland is er een sterke drang om Amelands te spreken, vertelde ze. Die is nog sterker dan de neiging van Limburgers om onderling Limburgs te spreken. Dat zegt toch wel wat. Maar wat eigenlijk? Iets over toerisme? Waarom is dat op Ameland zo, en op Terschelling of Schiermonnikoog niet? Waarom gaan veel Amelanders na een opleiding aan de vastewal terug naar het eiland? Daarvoor had ook Jansen geen verklaring.
Toen Anne Dijkstra zei dat het Fries overal in Friesland verstaan wordt, stak ik mijn hand op. ,,Van Mathilde Jansen heb ik begrepen dat dat op Ameland niet zo is”, zei ik.
,,Amelanders wíllen geen Fries verstaan”, zei Dijkstra.
,,Dêr hoege wy it no net oer te hawwen”, zei de strijdbare vrouw. ,,Dat liket nearne nei!”
Labov zou het hier fantastisch vinden.
<|endoftext|>
Aed Levwerd, de historische vereniging van Leeuwarden, 1700 leden, doet geen moeite om jeugd binnen te halen.
,,Se komme fanself as se een jaar of dertig, veertig binne”, legde voorzitter Johan Dalstra uit. ,,Dan sien se ouwe filmbeelden fanne stad, of een trouwfoto van hun fader en moeke en dan segge se: ‘Wat iddat?’ En dan gaan se uutsoeken wat der nog over is fan hun kleuterskool of hun lagere skool froeger. En dan segge se: is daar nog niet in boekje over skreven? Dan doen ik dat zelf wel.”
‘Ik ben met een straat in gesprek’ Dat van die boeken kon wel eens kloppen, dacht ik op de receptie van Aed Levwerd en het Historisch Centrum Leeuwarden, in het Cambuurstadion. Het wemelde er van de mensen die met een boek bezig zijn.
In maart of april komt er bijvoorbeeld een reusachtig ‘blokboek’ over Leeuwarden, met tekst van Pieter de Groot. Er komt ook een historische stadsatlas van Meindert Schroor.
Wat later: een selectie uit de enorme fotoverzameling van Charles Gombault. Gombault fotografeerde van 1925 tot midden in de Tweede Wereldoorlog in en rond Leeuwarden, ook voor Duitsgezinde bladen.
Geart de Vries van het HCL vertelde dat er, naast de themawandelgidsjes voor Leeuwarden, een algemene komt, met alle stadshoogtepunten. Want er zijn nu al bezoekers die willen zien wat er dan zo bijzonder aan Leeuwarden is, dat het over vier jaar culturele hoofdstad van Europa wordt.
Cambuur bestaat een halve eeuw, dus ging een team schrijvers aan het werk voor ,,een heel dik boek”, zoals een van hen, Siebe Annema, het noemde. Dat betekent zo’n zevenhonderd pagina’s.
En we troffen Niek Donker, die pas een portret van de Kleine Kerkstraat schreef. Bezig met iets nieuws? ,,Ik ben met een straat in gesprek.” Peter Karstkarel dan, uit wiens nijvere handen elk jaar wel een boek komt? ,,Ik hoop dit jaar een heel eind te komen met de grafzerken in Friesland. We hebben 16.000 foto’s gemaakt.”
Over kleuterscholen heb ik niemand gehoord. Die boeken komen vermoedelijk volgend jaar pas.
<|endoftext|>
In de Amerikaanse strip ‘Dykes to watch out for’ uit 1985 legt iemand uit hoe ze films uitkiest. ,,Ik ga alleen naar een film als die voldoet aan drie basiseisen. Een: Er moeten tenminste twee vrouwen in voorkomen, die, twee, met elkaar praten over, drie, iets anders dan een man.” ,,Nogal streng, maar geen gek idee”, zegt haar gesprekspartner. ,,Vertel mij wat”, zegt de vrouw met de regels. ,,De laatste film die ik kon bekijken, was ‘Alien’.” Dat heet inmiddels de Bechdeltest, naar striptekenares Alison Bechdel, die deze eisen eens van haar karatelerares had gehoord. Vier bioscopen in Zweden brachten de Bechdeltest vorig jaar weer onder de aandacht door alleen films te programmeren die eraan voldoen.
Het is goed te begrijpen waarom die test aanslaat. In de amusante film ‘Seven psychopaths’ van vorig jaar verwijt iemand een scenarioschrijver: ,,Jouw vrouwelijke personages zijn verschrikkelijk. Niemand heeft iets te melden en de meesten worden binnen vijf minuten
neergeschoten of doodgestoken. En de anderen vermoedelijk later.”
De schrijver verdedigt zich: ,,De wereld is hard voor vrouwen, weet je. Ik denk dat ik dat ermee uit wil drukken.”
,,De wereld is hard voor vrouwen, ja, maar de meesten die ik ken, kunnen nog wel een fatsoenlijke zin uitspreken”, zegt zijn criticus.
Toch pas ik de test nooit toe, want als beoordeling is hij te eenzijdig. Een aantal jeugdliefdes zou afvallen, als ‘A clockwork orange’ of ‘The good, the bad and the ugly’. Ook films met hobbits, Luke Skywalker en Harry Potter vallen buiten de boot en vrijwel alle oorlogsfilms. ‘The heat’ en ‘La vie d’Adéle’ waren veilig, maar ik had ‘Gravity’, ‘Captain Phillips’ en deze week ‘The wolf of Wall Street’ moeten missen. Wat echt zonde zou zijn geweest.
Maar niet getreurd: een website heeft de vijftig bestlopende films van 2013 in de Amerikaanse bioscopen getest. En wat blijkt? De films die voldoen, brachten bijna het dubbele op van de films die niet voldoen. Er zit dus schot in de zaak. Na meer dan honderd jaar filmgeschiedenis is de pratende vrouw in opkomst.
<|endoftext|>
Wie een studie wil wijden aan het Friese Paard in de Wereldliteratuur is snel klaar. Tacitus schreef in 98 over ‘equi non forma, non velocitate conspicui’ (paarden die niet opvallen door schoonheid of snelheid). Dat zouden dan Friezen zijn. Daarna zijn er niet veel Friese literaire paarden meer te vinden, tot aan ‘Faderpaard’ en de regels uit ‘Inferno’ van Dan Brown.
Ja, in films. In ‘Alexander’ speelt een Fries het legendarische paard Bucephalus. Vier stuks zelfs, Ulbe, Bonze, Anefer
en Taberban. Een andere Fries, Ariaan, ging door voor het paard van Zorro. Spartacus rijdt op tv op een Fries en in de remake van ‘Clash of the titans’ is de rol van het gevleugelde godenpaard Pegasus voor twee Friezen, Boech en Gallo.
Terug naar de literatuur, want Dan Brown komt dankzij de paarden deze kant op.
Ook als je je beperkt tot de Nederlandse literatuur wordt het weinig. De rederijkers, Vondel, Hooft, Bredero, de Tachtigers, de Grote Drie – wat er in de boekenlijst van vroeger ook voorbij draaft, een Fries zit er niet bij.
Hooguit bij de Kamper theoloog Klaas Schilder, de stichter van de Gereformeerde Kerken Vrijgemaakt, die in een van zijn boeken een Fries als metafoor gebruikt.
,,Het oude friesche paard liep eenmaal den weg van Buitenpost naar Surhuisterveen. Het beestje ging altijd ’n slakkegang en was ongevoelig voor zweep en bevel. Maar als een ander paard hem inhaalde, dan ging het dier er ook van door. Met dezelfde vaart. Zijn eigenaar had ook maar één hoop, naar hij me vertelde: ’n ander paard en ’n ander rijtuig.”
Net mensen met intekenlijsten, zegt Schilder. ,,Omdat ’n ander ons moet vóórgaan met ’n flink vaartje en anders - als de eerste inteekenaar niet zoo hard van stapel loopt, de wanhoop komt over de ziel van den man, die ’t geld verzamelt, omdat velen alleen maar te prikkelen zijn tot ’n weinig activiteit, als ’t er op aankomt, niet voor ’n ander onder te doen.”
Dat was het zo’n beetje. Schrijvers zijn geen paardenmensen. Of paardenmensen zijn geen lezers.
<|endoftext|>
‘C ommentaar is vrij, maar de feiten zijn heilig", zei de Britse krantenman C.P. Scott in 1926. Dat klinkt redelijk, zeker voor een krant. Er spreekt de gedachte uit dat je, met alle feiten op een rijtje, een ondubbelzinnig beeld hebt van wat er is gebeurd. Zodat je er vervolgens goed over kunt oordelen. Alsof de wereld een legpuzzel is en de feiten de stukjes. Maar feiten zijn helemaal geen puzzelstukjes. Het zijn
lastige dingen. In de eerste plaats zijn ze vaak minder vaststaand dan het klinkt. Het zijn afspraken om het over dingen eens te zijn, zodat je daar geen discussie over hoeft te voeren.
In de tweede plaats kun je met dezelfde feiten tot verschillende conclusies komen. Ze kunnen zelfs in strijd zijn met elkaar. Met legpuzzels kun je maar één kant op.
Maar nu genoeg theorie. In het alledaags gebruik redden we ons aardig met de feiten.
Het wordt pas sinister in discussies. Zoals die over het afluisteren door de NSA en dat de stiekeme, internationale inperking van privacy goed zou zijn voor de veiligheid. Tegenstanders worden om de oren geslagen met het argument dat ze niet ‘alle feiten’ kennen.
De laatste weken heb ik er meer discussies meegemaakt waar gezegd werd dat ‘alle feiten’ nu eenmaal niet naar buiten kunnen worden gebracht. Het lijkt wel een trend.
Zodra mensen dat zeggen moet je op je hoede zijn. Want eigenlijk zeggen ze: ,,Je weet er het fijne gewoon niet van, dus hou nu je mond maar en vertrouw op ons. Wij weten het wel en dat moet voldoende zijn.”
In het Nederlandse overheidsrapport ‘Data voor daadkracht’ (uit 2007, dus ver voor Wikileaks) staat als motto een regel uit ‘De hoofdige boer’ van dichter A.C.W. Staring: ,, Al weten wij de reden niet, ’t Is vast op goeden grond geschied.”
Dat betwijfel ik. Vertrouwen is een schaars goed en we zijn vaak voor het lapje gehouden. Je hoeft niet alle stukjes te hebben gezien om te kunnen zeggen: die legpuzzel deugt niet. Dat is een feit.
<|endoftext|>
Wat zou je doen met dertig miljoen? Raar dat je daarover nadenkt zelfs als je niet eens een staatslot hebt en de winkans dus nul-komma-niks is.
De kans is trouwens toch al klein. Deze keer was het iets van 1 op de 4,4 miljoen. De kans dat tijdens het lezen van dit stukje een Friese staartklok op uw hoofd valt is groter.
Toch gaat je fantasie niet over die enorme massa mensen die de hoofdprijs niet hebben. Ongeveer de inwoners van Friesland, Groningen, Drente, Flevoland,
Overijssel en Utrecht bij elkaar opgeteld, ook alle baby’s. Je brein, dat helemaal niet zo helder en logisch denkt als je zou willen, gaat uit zichzelf aan de haal met die ene Friese winnaar, die nu dertig miljoen meer bezit dan een paar dagen geleden.
De meesten zouden stoppen met werken, zeggen ze. Verleidelijk, want met zoveel geld hoef je nooit meer iets te doen waar je geen zin in hebt. Zoals mijn kapper het eens zei: ,,Als ik een miljoen zou winnen in de loterij gaf ik elke klant duizend euro en dan zou ik zeggen: ‘Ik hoef je nooit weer te zien’.” Geen idee of hij het meende.
Je kunt je werk ook kopen, zoals Dagobert Duck zou doen. Bedrijven waar hij slecht werd behandeld kocht hij ter plekke op en liet dan het personeel ontslaan. Dat genoegen is best een paar miljoentjes waard, hopsakee, alle managers, adviseurs en veinzers opgehoepeld, dag jongens, we gaan weer echt iets doen.
Maar zelf zou ik geloof ik eerst naar de bank lopen en zeggen: laat maar eens zien, dat geld. Vooruit met de geit, in kleine coupures graag. Want ik heb geen flauw idee hoe dertig miljoen eruit ziet. Is het een koffer vol? Een kruiwagen? Een badkuip? Een geldpakhuis? Hoe groot zijn de stapels in munten van twee euro? Of briefjes van vijftig?
En ik liet me niet afschepen met de smoes dat ze het niet op voorraad hebben. Waar zijn anders al die grote bankgebouwen voor nodig?
<|endoftext|>
﻿Om eerlijk te zijn zijn we alweer kwijt waar uw kersttoespraak over ging.
Vrede en vrijheid, meen ik, hooggestemde zaken die je als kijker niet in de hand hebt. Het doet er niet toe, want een kerstspeech is net kerstversiering.
Tijdens de feestdagen vind je het prachtig, een paar dagen gaat het weer in de doos op de vliering.
De uitvoering van de toespraak bleef wel bij. In de eerste plaats stond u. Dat leek oncomfortabel, ook omdat de camera langzaam om u heen draaide en inzoomde, zodat u mee moest draaien.
Ten tweede stond u pal voor het raam met uitzicht op een vijver met onrustig water. Pas tegen het eind zagen we dat het zo golfde omdat de fontein aanstond. Het leek of er water uit uw schouder kwam.
Alle lichten waren aan, want wie voor een raam staat en gefilmd wordt heeft extra licht nodig. Er brandde zelfs een kaars bij een foto van uw vrouw en dochter. Die waren zelf nergens te bekennen.
Ten slotte was er een muziekje en ging de camera op dooltocht door de tuin van de Eikenhorst, best een groot huis trouwens. De tuin was niet goed aangeharkt.
En op klaarlichte dag waren alle buitenlampen aan. Dat is in deze duurzame tijd toch wel een verrassing. Temeer omdat op het dak van de Eikenhorst niet zo een-twee-drie zonnepanelen te ontdekken waren.
Die hele uitvoering moet anders. Volgend jaar moet u lekker in een luie stoel bij de open haard gaan zitten, eventueel een plaid over de knieën. Uw vrouw met een goed boek aan de andere kant. Ervoor, op zo’n plat berenvel dat nog van uw opa is geweest, de dochters. Met een pop of een houten spoortrein en elk een stomende beker warme chocolademelk. Kerstversiering aan de schoorsteenmantel.
Niet dat we dan ineens beter onthouden waar uw kersttoespraak over ging. Maar we zullen ons realiseren: vrede, veiligheid en zo, dat zijn lastige idealen, maar deze knusheid, dat moet voor ons thuis ook te doen zijn. 
<|endoftext|>
Eerste kerstdag, warm weer, lijn 66 naar de Amelander pier komt over tien minuten bij bushalte Groene Weide.
Een collega fietst langs en roept ‘Prettige kerst’. De klok van de Oldehove loopt een minuut of zeven achter bij die van de Dominicuskerk.
Een rijzige man op een fiets stopt. ,,Goedemiddag!”, zegt hij fleurig. Hij heeft folders in zijn hand. ,,Staat u op de bus te wachten?”
Dat kon ik niet ontkennen. Hij begint over het weer, ik ben het helemaal met hem eens, het lijkt wel lente, inderdaad niet wat je verwacht met kerst en zo voort.
Hij plukt een blaadje van zijn stapel. Voorop staat een sneeuwklokje en de titel De Troost van Kerst. ,,Kunt u in de bus lezen over de échte betekenis van Kerst”, zegt hij een beetje plechtig.
Op de achterkant heeft hij in het vakje ‘Deze Folder Wordt U Aangeboden Door’ met balpen zijn naam geschreven. Eronder staat het adres van de Evangelische Tractaat Zending in Albasserdam.
,,Komt u helemaal uit Alblasserdam gefietst om hier folders uit te delen?”, vraag ik.
,,Nee hoor, ik woon daar” - hij wijst richting Transvaalwijk - ,,ik krijg ze opgestuurd om ze te verspreiden. Ik ga nu naar huis en vanmiddag nog een stukje fietsen, want het is zulk heerlijk weer. Vanavond gaan we met zijn allen eten.”
,,Wij ook”, zei ik, maar hij praatte gewoon door. ,,Als u dit leest zult u zien dat kerst ook bewijst dat we niet bang hoeven zijn, want onze Redder is geboren.
Daar hoeft u niet in te geloven. Als u maar weet dat het allemaal gaat om dankbaarheid.”
,,Dankbaarheid, dat weet ik niet hoor”, zeg ik. ,,Maar ik ben wel zeer tevreden.”
Een auto stopte, raampje open, Lobke uit Ballum steekt haar hoofd eruit en roept: ,,Ga je ook naar Ameland? Wil je meerijden?”
,,Graag!”, zeg ik terug en loop erheen. ,,Ik ben ineens een en al dankbaarheid!”, roep ik er achteraan, zodat de man met de folders het ook kan horen. 
<|endoftext|>
Dankzij speurwerk van Peter Fleischmann, eerst hoofd van de archieven van München en nu van die van Neurenberg, weten we het zeker: Adolf Hitler leed aan cryptorchisme.
In gewone mensentaal: hij had maar een zaadbal, de tweede (de rechter, om precies te zijn) zat ergens in zijn lijf, maar niet netjes in de balzak.
Fleischmann vond een medisch rapport terug uit november 1923, gemaakt kort nadat Hitler voor het eerst, en mislukt, een greep naar de macht had gedaan. Hij was opgepakt en werd onderzocht in de gevange
nis van Landsberg. Delen uit dat rapport staan nu in een 522 pagina’s dik boek met soortgelijke documenten. Waar die over gaan weet ik niet, alleen de ontbrekende testikel werd wereldnieuws.
Of Hitler nu een of twee had gehad, voor de wereldgeschiedenis had het geen bal uitgemaakt.
En toch blijft het je bij. Zo gaat dat met rare weetjes. Zoals dat Napoleon de liefde bedreef ,,als een brandweerman’’ zodat het hondje van Josephine hem in bed wel eens is aangevlogen, wat ze later aan een vriendin heeft verteld. Of dat Mao zijn geslachtsdeel enkel reinigde door het met jonge vrouwen te doen, zoals zijn lijfarts heeft verklapt.
Interessant is dat de Britten dat van Hitler altijd al geweten hebben. Die zongen tijdens de Tweede Wereldoorlog een schunnig liedje op de maat van de Colonel Bogey-mars. Die mars is ouder, uit de Eerste Wereldoorlog.
Iedereen kent hem uit de klassieke oorlogsfilm The bridge on the river Kwai. Regisseur David Lean wilde de acteurs die schunnige tekst laten zingen, maar daar waren de producenten op tegen. Daarom fluiten de Britse krijgsgevangenen in de film alleen de melodie.
De tekst luidde: Hitler has only got one ball / Göring has two but very small / Himmler has something sim’lar / But poor old Goebbels has no balls at all. Het was bedoeld om de mannelijkheid van deze hooggeplaatste nazi’s in twijfel te trekken.
De eerste regel klopt dus. We nemen aan dat historici zich nog over de rest buigen. 
<|endoftext|>
Parijse mannen zijn kampioen wildplassers. Dat staat in Paris revealed, een boekje van ene Stephen Clarke, dat we in een boekwinkel in Paris vonden. Clarke is een Brit die in die stad woont en die ons belooft dingen te onthullen die Parijzenaren zelf nooit zullen vertellen. In het restaurant waar we aan de wijn zaten bladerde ik meteen naar het fragment over wildplassen.
In Parijs is dat al eeuwen een probleem, stond daar. Koningen konden het verbieden, de mensen gingen gewoon hun gang.
Midden negentiende eeuw wer
den ronde groene schotten op poten neergezet, urinoirs, om dat in goede banen te leiden.
Vespassiennes werden die genoemd, naar de Romeinse keizer Vespanius die zelfs belasting hief op urine uit publieke pisbakken. Toen zijn zoon Titus klaagde, hield Vespanius een munt onder zijn neus en vroeg of hij iets kon ruiken. Nee, dus.
De uitdrukking pecunia non olet, geld stinkt niet, was geboren.
Er zaten nadelen aan die vespassiennes.
Ze stonken, urine spetterde alle kanten op, ze werden ontmoetingsplaatsen voor heren die wat anders wilden legen dan de blaas. Vanaf de jaren zestig werden ze geleidelijk opgeruimd, de allerlaatste staat op Boulevard Arago. De rest van de stad heeft nu sanisettes en soms een plaskruis. Van een proef met een mur anti-pipi, een bewegende muur die de straal terugkaatst naar de plasser, is na 2007 nooit meer iets vernomen.
In de Hamburgse toeristenwijk Sankt Pauli smeren ze sinds kort vochtafstotende verf op de muren die dat ook doet, maar dat staat nog niet in Clarke zijn boekje.
Wat ze ook proberen, schrijft Clarke, Parijse mannen blijven ongeneerd op straat plassen.
Daarom ruikt het overal naar urine.
Sterk verhaal, maar is het waar? Daar was de ober al, zo’n keurige man met een stropdas en een schort. ,,Is het waar dat Parijzenaars allemaal op straat plassen? Het staat in dit boekje”, zeiden we. Hij hoefde het niet eens te bekijken, hij schudde enkel zijn hoofd. ,,Non, messieurs”, zei hij. ,,Dat doen alleen daklozen.” 
<|endoftext|>
Soms treft het besef je keihard dat je met van alles achterloopt. Iedereen heeft de tentoonstelling van David Bowie al gezien, iedereen is al naar de nieuwe Star Wars geweest en de boeken van Annejet van der Zijl en Douwe Keizer hebben ze ook al lang uit. En ik?
Ik loop beschaamd achter.
Dan wil je je het liefst terugtrekken in zo’n stille streek of stad die geen weet heeft van de modegrillen van de wereld.
Zoiets als Geldermalsen op de Betuwe, een braaf en vroom plaatsje waar de mensen nog massaal stemmen bij gemeenteraadsverkiezingen, waar SGP en CDA het voor het zeggen hebben, waar iedereen de boeken
van Rien Poortvliet leest met de vinger erbij en voor en na de maaltijd bidt.
Zo stel ik me dat voor. De Betuwe als Swiebertjeland, waar de kleine luiden met de pet in de hand de baron groeten en daarna hun eenvoudig graaf- en spitwerk tussen de fruitbomen hervatten en waar de burgemeester bij zijn afscheid een fonkelnieuwe fiets krijgt van de innig dankbare bevolking.
Maar die illusie is nu aan duigen. In Geldermalsen, het Aleppo aan de Linge, heeft het tuig het voor het zeggen. Als oververhitte guerillastrijders gooien ze er met stenen en vuurwerk als ze het ergens niet mee eens zijn. In dit geval de komst van 1500 asielzoekers naar het dorp. Eigen volk eerst, zullen ze wel geroepen hebben, maar als dit eigen volk is, doe mij dan maar wat anders.
Er is trouwens nog een illusie aan duigen. Het lijkt naastenliefde, zoveel asielzoekers opnemen.
Dat verwacht je ook in het land van Abraham Kuyper (Lev. 19:18, 1 Kor. 13:3). Maar tegenstanders stellen dat het college van Geldermalsen dit vooral doet om van een onrendabel bedrijventerrein af te komen.
Naastenliefde is ook al niet meer wat het geweest is.
Daarom blijf ik hier en leg ik me erbij neer dat de anderen alles al hebben gezien en gelezen.
Beter een beetje achterlopen dan achterlopen als in Geldermalsen. 
<|endoftext|>
Erik Jan Tromp is een grote, blonde man met vikinghaar en een ringetje in zijn linkeroor. Hij is IT’er, vertelt hij, en net als veel van zijn vakgenoten een groot fan van The Hitchhiker’s Guide to the Galaxy van Douglas Adams.
Toen ik zei: ,,Mag ik je nog iets vragen” antwoordde hij meteen: ,,Jawel. 42.”
Tot gistermiddag was hij Canadees, maar hij is Nederlander geworden. Dat was in het stadhuis in Leeuwarden. Want het was Koninkrijksdag, traditioneel de dag voor naturalisaties. Dertien personen gingen de Oranje
zaal in als Chinees, Marokkaan, Afghaan en kwamen er als Nederlander uit, met bloemen en een mandje met thee, Ús Memkes en een Friese theedoek.
De ceremonie is simpel. Met zijn allen zeg je ,,Dat verklaar en beloof ik” en je ondertekent een formulier. Tegelijk heeft het iets magisch.
,,Mijn ouders zijn Nederlander”, had Tromp me gezegd. Tot zijn achttiende was hij dat daardoor zelf ook, maar daar kwam hij pas veel later achter, toen hij het niet meer kon verlengen. Hij was op aandrang van zijn pa in 2011 in Nederland en voelde: ‘Hier hoor ik’.
Hij keek van tevoren al blij, want zijn jarenlange hoofdpijn is over. Bleek een hersentumor te zijn, die vier maanden geleden is weggehaald. Nu is alles weer ,,wonderful”, zelfs al weet hij dat hij nog drie tot vijf jaar heeft en daarom zijn jongste nichtje niet zal zien afstuderen.
Na afloop van de ceremonie, als de halal-hapjes en de jus d’orange voorbijkomen en de andere nieuwe Leeuwarders rondlopen, zit hij met een betraand gezicht bij te komen. ,,Ik dacht: het is een formaliteit, je zegt wat, je ondertekent wat, bla bla bla. Maar het is meer. Het is meer. Ik ben nu thuis. Home.”
Weer een traan.
Wat wordt zijn eerste daad als Nederlander? ,,Ik ga eerst goed slapen, want dit grijpt me veel meer aan dan ik had verwacht.
En dan ga ik het mijn vrienden en familie vertellen. En nu de migraine weg is, heb ik weer allerlei ideeën.” 
<|endoftext|>
Suzon Garrigues kwamen we gisteren tegen op de beroemde Parijse begraafplaats Père Lachaise. We hadden niet om haar gezocht, ze lag daar gewoon, dood, onder een nieuwe steen met bloemen erop en haar geplastificeerde foto. Een knappe jonge Française met lang donker haar, een blauw T-shirt en gelakte nagels.
Tien meter verderop is het graf van Jim Morrison, de zanger van de Doors, dat een bedevaartsoord is. Dichtbij genoeg om de wierook te ruiken die fans bij zijn graf hadden aangestoken.
Gisteren was het precies een maand geleden dat Suzon met
88 anderen door krankzinnige moslims in Bataclan werd doodgeschoten.
Ze was er met haar jongere broertje Paul, die de aanslag overleefd heeft (las ik later allemaal op internet). Om naar Angels of Death Metal te luisteren en haar 21-ste verjaardag te vieren.
Ze studeerde Letteren aan de Sorbonne en hield van de boeken van Emile Zola. Ze was van plan de journalistiek in te gaan.
Godverdomme, denk je dan.
Arm kind.
Omdat Bataclan aan de Boulevard Voltaire niet ver van de begraafplaats is, liepen we daar ook langs. We waren niet de enigen. Het trottoir voor het theater was afgezet met dranghekken, dan kwam er een ruimte, dan kwamen er weer dranghekken.
In het niemandsland tussen die twee rijen hekken lagen stapels bloemen, kransen op standaarden, vlaggen met teksten, een reusachtig potlood van karton, tekeningen, rood-witblauwe strikken, een cartoon uit Charlie Hebdo (‘Les cons m’ont tuer’, die weer een reactie was op de aanslag op dat blad), gedichten, brieven van mensen die een van de 89 doden hebben gekend, het woord LOVE in grote glitterletters.
Sommige tekeningen liggen er al zo lang, dat ze door het natte weer verwaterd zijn tot vage aquarellen. Heel veel kaarsjes ook, mensen waren ze nu ook aan het aansteken. Er was een stemmige stilte.
Daar schuifelden mensen langs, auto’s reden stapvoets voorbij, buspassagiers filmden het met mobieltjes.
<|endoftext|>
Dat Fred Teeven niet deugt verbaast me niks.
Maar dat hij zo’n slechte smaak heeft is verbijsterend.
Na de presentatie van het rapport van commissie-Oosting stond hij pers te woord in zijn werkkamer. Die interviews stelden niks voor, een beetje ja, een beetje nee, en ,,Ik denk dat dit het echt is, jongens” tot slot.
De foto’s die erbij stonden heb ik gefascineerd en met een vergrootglas bekeken. Daarbij ging het me niet om die makkelijk te onderhouden blauwe vloerbedekking, dat lichtbruine bureau met naast het computerscherm
van die gele en groene merkstiften of dat zitje met vier suffe leren stoeltjes, waarvan twee met een gele hoes. Allemaal standaard kantoorspul.
Het gaat om wat hij er zelf aan heeft toegevoegd. De foto’s aan de wand, de boekenkast met glas ervoor, die rare bewerkte wandelstok (of is het een knuppel?) bij het raam. Helaas hebben de fotografen op Teeven scherpgesteld, dus je ziet de boeken in de kast niet erg scherp, maar het is fascinerend. Er staan namelijk haast geen boeken in. Helemaal onderin zag ik er twee, Amsterdam en Formosa. Verder staat de kast vol ingelijste foto’s. Eentje lijkt van een voetbalwedstrijd te zijn, we zien hemzelf in een of andere fabriek, en natuurlijk ontbreken de foto’s niet waarop hij iemand de hand schudt. Het is niet te zien wie.
Er staan ook een fles wijn in, een football van RTL 7, een rieten mandje met buizenpost-cilinders.
En een beeldje van iets. Een ander beeldje, van een inlandse met pronte borsten, was te hoog. Dat heeft hij bovenop de kast gezet.
Aan de wanden hangen nog wat andere foto’s, en een lijst waar allerlei kleinere foto’s in lijken te zitten. Maar het hoogtepunt prijkt duidelijk en prominent aan de muur tegenover de boekenkast. Daar hangt een 130- kilometerbord. Zijn toptrofee, zijn grote trots. Dat heeft zijn partij toch maar voor elkaar gebokst.
Wat een armoe. Kan die Cees H. niet iets leuks opsturen uit Zuid- Amerika? Hij heeft geld genoeg. 
<|endoftext|>
Wie sinds zaterdag ook in Parijs is, waar regeringsleiders over het klimaat praten, is Arnold Schwarzenegger (op snapchat te volgen als ArnoldSchnitzel).
Wonderlijke man: van Oostenrijker naar Amerikaan, van bodybuilder naar filmster, van filmster naar gouverneur van Californië.
En nu weer filmster, in Parijs voor drie speeches en een gesprek met studenten. Om iedereen aan te spreken moet de boodschap simpel en positief gebracht worden, kondigde hij van tevoren aan.
Maandag zette hij zo’n simpe
le boodschap op Facebook, en die is een pareltje. Hij richt zich tot de mensen die, als hij over klimaatverandering schrijft, meteen roepen dat het onzin is en soms gaan schelden.
Klimaatverandering zetten we even opzij, schrijft Arnold, en dan heb ik drie vragen voor jullie. ,,Eerst: vinden jullie het aanvaardbaar dat jaarlijks zeven miljoen mensen overlijden door vervuiling? Dat zijn er meer dan door moord, zelfmoord en autoongelukken bijelkaar.”
Tweede vraag. ,,Geloven jullie dat kolen en olie de brandstoffen van de toekomst zijn?” Dat ze opraken weet iedereen en je hebt een plan nodig voor wat erna komt. ,,Ik wil niet de laatste investeerder zijn in videotheken terwijl er al Netflix is. Want dat gaat gebeuren met fossiele brandstoffen.”
Dan de laatste. ,,Er zijn twee deuren. Achter Deur Nummer Een zit een afgesloten ruimte, met een benzineauto. Achter Deur Nummer Twee zit net zo’n verzegelde ruimte, met een elektrische auto. Beide motoren draaien volop. Ik wil dat je een deur kiest, binnengaat en de deur sluit. Je blijft daar een uur en je kunt de motor niet uitzetten.
Je krijgt geen gasmasker. Ik denk dat je Deur Nummer Twee kiest, met de elektrische auto, of niet? Die keus maakt de wereld op dit moment.”
Hij sluit af met: ,,Om de vloekwoorden te gebruiken waar de reageerders dol op zijn: Het kan me geen reet schelen of je in klimaatverandering gelooft. (…) Ik hoop alleen dat je met mij kiest voor Deur Nummer Twee.”
Zoekt die culturele hoofdstad nog een hoofd communicatie en marketing? Ik weet een hele goeie. 
<|endoftext|>
Pas in 2017 is Mata Hari honderd jaar dood en de belangstelling voor haar is nu al enorm.
Pas kondigde Tet Rozendal aan, dat ze in 2017 met haar solovoorstelling op reis gaat, met als eindbestemming Musée Guimet in Parijs, waar Mata Hari haar debuut maakte.
In Amsterdam bereidt het Nationaal Ballet een grote productie over Mata Hari voor, met nieuwe muziek en een weelde aan kostuums. In februari is het te zien. We weten dat omdat het Nationaal Ballet er zelf filmpjes over op YouTube zet.
Vrijdag was de eerste aflevering, waarin Sylvana Simons met choreograaf Ted Brandsen praat en met librettist Janine Brogt in het Fries Museum.
In dat museum komt in 2017 een tentoonstelling over Mata Hari, die een ‘blockbuster’ moet worden zoals dat in museumland heet, zoiets als David Bowie in Groningen.
Verder weg. In Praag was twee jaar geleden een musical over Mata Hari, waar zeer bonte foto’s van op internet staan. Op een ervan loopt een klein mannetje met een bolhoed tussen revuedanseressen, wat meer aan Toulouse Lautrec doet denken dan Mata Hari. De droom van de makers is om die musical in 2017 op Broadway, in New York dus, op te voeren.
Op Broadway hebben ze nog nooit een musical over Mata Hari gezien, al zou er in 1967 wel eentje komen. Maar die was bij de eerste voorstellingen, in Washington, zo’n ramp dat de producent het niet meer zag zitten. Beroemd is de anekdote dat de actrice die Mata Hari speelde aan haar neus krabde na de executie. Iedereen zag het, want ze was in het zwart gekleed, met spierwitte handschoenen.
En ten slotte is er de grote Mata Hari-musical van de Amerikaan Frank Wildhorn, die de musicals zo uit zijn mouw schudt. Dat is de duurste van allemaal, 21 miljoen dollar. En hij is op een ongewone plek, want de première is volgend jaar in Seoul. De Koreaanse zangeres Ock Joo-hyun zingt de hoofdrol.
Kunnen we die hier niet eens uitnodigen? 
<|endoftext|>
Sint Nicolaas was gisteren bij de openbare lagere school van Ballum. Of eigenlijk in de kerk, want Ballum is geen krimpdorp en het schoolgebouw daar is te krap voor dit soort feestjes.
Uit de eerste hand weet ik dat het een goed bezoek is geweest en vooral dat er een opvallende rode draad in het programma zat: bijna alle stukjes van de kinderen waren bedoeld om de goedheiligman beter bij de tijd te krijgen.
Zo was er een uitgebreide modeshow met staven, mantels en mijters in allerlei kleuren.
Vooral de meisjes wisten er weg mee, die toonden paarse en roze bloemenmijters en regenboogmantels.
Er was een computerdemonstratie om de Sint ervan te overtuigen dat een iPad of een laptop handiger is dan dat Grote Boek met kindernamen, waar hij altijd mee omzeult. De computer sloeg trouwens niet aan, terwijl het boek dat de Sint op schoot had liggen het gewoon deed.
En de oudste jongens van de school hadden een stuk voorbereid, dat Pimp de Sint heette. Ze hadden allerlei modetips voor een coole en stoerdere Sinterklaas.
Hij zou een blauwe korte broek moeten dragen, een shirt met palmbomen voor het eilandgevoel, een bloemetjespet en een zonnebril op sterkte. Het paard Amerigo kan met pensioen, want volgens deze jongens is Sint aan een ,,dikke bmw” toe.
Oh ja, en hij moet zijn baard roze verven, nooit geweten dat zoiets stoer is.
Vindt de toekomst van Ballum dan werkelijk dat Sinterklaas aan revisie toe is? Andere kleur mantel, ander vervoer, andere uitstraling?
,,Moet het anders?”, vroeg Sint kort voor zijn vertrek aan een meisje van de modeshow. Ze hield bedachtzaam de microfoon vast en schudde na enig nadenken haar hoofd. ,,Hou maar rood, dat past het beste bij u”, zei ze toen. Een jongetje uit een lagere groep wilde de microfoon ook, voor een slotopmerking: ,,Ik vind u lief.”
Met andere woorden: leuk gepimpt, maar hou je maar bij het oude. Over Zwarte Piet hebben de kinderen het niet gehad.
<|endoftext|>
<|endoftext|>
Laatst zaten er barstjes in het hemelgewelf. Ik heb ze gezien in Loge De Friesche Trouw, het vrijmetselaarsgebouw in Leeuwarden bij de Grote Kerk. Dat gewelf is een halfrond plafond, bekleed met gips en beschilderd met sterrenbeelden.
De barstjes zouden ontstaan zijn door heiwerk in de buurt.
Veel stelde het niet voor, deze hemel komt nog lang niet naar beneden. Dat vond ook de vrijmetselaar die me rondleidde en zijn hond liet rondscharrelen over de zwart-wit geblokte vloer tussen de kaarsenstanders. ,,Die kent het hier beter dan ik”, zei
hij. Het ruikt er naar oud leeg gebouw, maar het ziet er mooi uit.
Hier komen ze dus bij elkaar, dacht ik, want over vrijmetselaars doen de wildste verhalen de ronde. Allemaal flauwekul, maar ik heb kennissen die er rotsvast in geloven.
Die zien overal samenzweringen van vrijmetselaars met Illuminati, de Bilderberggroep en de familie Rothschild, die een nieuwe wereldorde voorbereiden.
De aanslagen op het WTC in New York, het afschaffen van contant geld, aids, de condensstrepen van vliegtuigen in de lucht, alles hoort erbij. Er hoeft maar wat in de wereld te gebeuren en ze zeggen: zie je wel. Daar heb je die vrijmetselaars weer.
Die luisteren dag in dag uit naar Die Zauberflöte, schuiven elkaar baantjes toe en hun symbolen staan zelfs op de zijkant van het Fries Museum. Ik ga niet meer met ze in discussie, want complotdenkers zijn hardnekkiger dan Jehovah’s Getuigen.
Zaterdagochtend stond er een rijzige meneer bij De Walrus in Leeuwarden. Eind zestig, hij droeg een platte koffer.
,,Mag ik u iets vragen?”, vroeg hij. ,,We zijn op zoek naar de Grote of Jacobijnerkerk.”
Die is vlakbij, dat was simpel.
,,Wat is daar te beleven vandaag?”, vroeg ik.
,,Ik ben vrijmetselaar”, zei hij gewichtig. ,,We gaan een nieuwe loge oprichten, de vierde hier in de stad.”
Succes met de nieuwe wereldorde, dacht ik terwijl hij wegliep.
Maar ik zei het niet. Je kon zo wel zien, die slaat nog geen barst in de hemel. 
<|endoftext|>
In Duitsland waren ze gistermiddag al bezig met Sturmtief Nils, zoals de storm van gisteravond daar gedoopt is.
Mensen werden opgeroepen om terrasmeubels binnen te zetten, balkons op te ruimen en zwiepende bomen in de gaten te houden. Duitsers hangen hun kerstlampjes vaak op de eerste zondag van de advent buiten, dat was gisteren. Dat moesten ze maar even uitstellen, was het advies. 10 kilometer landinwaarts konden ze de Noordzee ruiken.
In Nederland was het Code Oranje en we hadden kaartjes
voor de film De grote zwaen in Slieker. Op de hoek van het Wilhelminaplein stond een grijze man in een blauw handhaversjasje.
Langs de palen van het Fries Museum was rood-wit lint gespannen, dat klapperde in de wind. ,,U kunt niet verder, meneer”, zei hij. ,,Maar ik ga naar de film”, zei ik. Daar moet alles voor wijken, vind ik.
,,Er is een dakplaat op het plein gewaaid, dus dat is afgezet”, legde de man uit. Of het een dakplaat van het museum was of van een ander gebouw wist hij niet. Het museum was donker, het filmhuis was dicht.
Daar arriveerde een wagen vol dranghekken, die in sneltempo werden neergezet. ,,Laat dat lint maar hangen”, adviseerde de handhaver. Een gezin – vader, moeder, kind - probeerde zich tussen het hek en de gebouwen door te wurmen. Terugkomen, riep de handhaver en legde nog eens de geschiedenis van de dakplaat uit. ,,Kom maar”, zei de vader tegen zijn vrouw, op geërgerde toon. Bij het weglopen riep hij luid: ,,Grote flauwekul.
Gro-te flauwekul.” ,,Dat zegt hij niet meer als hij een dakplaat op zijn hoofd krijgt”, zei een fotograaf van 112Fryslan.nl, die uit het niets was verschenen en de hekken op de foto zette.
Korte tijd later was iedereen verdwenen, handhaver, fotograaf, hekkenzetters. Enkel voor het raam van een van de woningen stond een donkere gestalte, die omlaag staarde naar het spookachtig lege plein met hekken.
De linten klapperden onregelmatig met een zwaar, bijna bulderend geluid. Dat was Sturmtief Nils. 
<|endoftext|>
De tijd van de Sinterklaassurprises is aangebroken, cadeau’s die er uitzien als één ding, maar bij het uitpakken iets anders blijken te zijn.
Met een gedicht erbij.
Zo’n surprise is het University College Fryslân, ook wel De Elfde Faculteit – fantastische thrillertitel – of Brede Bachelor. Al meer dan een jaar wordt erover gesproken.
We meenden redelijk in de gaten te hebben wat het zal worden.
Namelijk: een buitenvestiging van de Rijksuniversiteit Groningen, waar studenten een opleiding krijgen met van alles wat, ofwel liberal arts and sciences.
Zeg dat een paar keer snel achterelkaar en je tong loopt vast.
Geleidelijk aan komt er meer nadruk op het hoofdvak en na drie jaar zijn ze bachelor, de laagste academische graad.
Dan zijn ze klaar voor het echte werk in hun vakgebied, de master.
Zo was het, maar zo is het niet meer. De universiteit wil het niet hebben, want die heeft in Groningen ook zo’n University College en dat loopt voor geen meter. Eentje erbij VKV (50 kilometer verderop) helpt dan ook niet.
Dus nu komt hier in september 2017 iets anders, wethouder Thea Koster vertelde het maandag aan de raad van Leeuwarden.
De stad krijgt het bijna cadeau en het ziet eruit als iets van academisch niveau.
Koster vertelde hoe het organisatorisch in elkaar zit. De raadsleden zongen en ze sprongen en ze waren zo blij, want ze zijn gretig naar deze surprise.
Niemand vroeg: wat wordt dat nu voor opleiding?
Wat gaan die studenten leren, als je liberal arts and sciences weglaat omdat ze dat in Groningen al aanbieden? Hoe aantrekkelijk gaat dat zijn?
Decaan, pardon, dean Jouke de Vries is het nog aan het uitvogelen.
Vol verwachting klopt ons hart. Bij het pakje is zelfs al een kort gedicht. Gerrit de Jong, oud-kamerlid, hield de plannen eerder tegen het licht en citeert in zijn rapport onze zeeheld Tromp: ,,Het zal waarachtig wel gaan.”
Klinkt als: geen lange gezichten als dit na het uitpakken wat anders is dan op het verlanglijstje was gezet.
<|endoftext|>
Het hele weekeinde Armand gedraaid, de Nederlandse protestzanger die vooral bekend is van Ben ik te min.
Als je de driedubbel-cd draait met al zijn singles is dat een reis door de tijd, vanaf 1965 (zijn eerste plaatje, En nou ik) tot 1990 (Goed weer, goed nieuws). In een refrein zingt hij Liever een Rus in de keuken dan een raket in de tuin, ergens gebruikt hij de term ‘proletarisch winkelen’. Er zijn zinnen als ‘Vrijheid is een volgetankte Mercedes’ en pareltjes als Cupdag, waarin Armand een meneer bezingt van 78, die bij de
bushalte vertelde dat hij condooms en bonbons had gekocht en onderweg was naar in zijn vriendin.
Armand zat er bovenop. Niet alleen de maatschappij, ook de blues (‘Fuck the blues’), carnaval (,,Oh wat een shitfeest, dat hele carnaval’’) en hemzelf gaf hij er van langs. ,,Jaren zat ik opgesloten in mijn ontevreden doen, ik bouwde rijmeltjes over mijn zielige bestaantje”, zingt hij in Was ik maar president.
Maar helaas, geen protestsongs meer van Armand. En niemand anders maakt ze nog.
Terwijl we zulke boosheid op rijm nog steeds kunnen gebruiken.
Stel je eens voor wat Armand had kunnen maken over De Boer in Drachten, het winkelbedrijf dat tot zijn eigen schrik groot nieuws werd omdat ze een jonge homo als stagiair hebben afgewezen.
Ze willen geen praktiserende homo’s, uit christelijke overtuiging.
Die overtuiging is tot daar aan toe, er zijn meer religies met een hekel aan homo’s en mensen moeten geloven wat ze willen, net zoals ze moeten vrijen met wie ze willen. Maar een baan niet geven om zoiets, dat is andere koek. Dan schend je opeens Artikel 1 van de Grondwet.
U weet wel, dat boekje waarvan ze vinden dat we dat aan vluchtelingen en asielzoekers moeten uitdelen, zodat die weten hoe we het doen in dit land.
Daar een song over… Een titel is er al, boven de winkeldeur staat Welkom in de wereld van De Boer. Maar wie gaat die song maken?
<|endoftext|>
Hondenpoep is vies. Maar als het nog in de hond zit en die het eruit wil hebben, gebeuren er interessante dingen. De hond scharrelt en draait, en gaat dan pas over tot wat in nette wetenschapstaal heet: de defecatiedaad.
Een team van Tsjechische en Duitse geleerden heeft dat gedrag twee jaar lang onderzocht, met zeventig honden van zevenendertig hondensoorten, van airedale terriërs tot yorkshire terriërs. Met de pen in de hand observeerden de geleerden 1893 defecaties en 5582 keer de mictie.
U begrijpt zo wel wat dat is,
honden doen het tegen elke boom.
Ze waren er vooral in geïnteresseerd waar zo’n hond eigenlijk mee bezig is als hij zijn rondjes draait. En daar zijn ze achter gekomen. De hond richt zich naar het aardmagnetisch veld, net als een kompasnaald. Een hond poept bij voorkeur met zijn lichaam in noord-zuidrichting en vermijdt om in oostwestrichting te staan. Omdat dat aardmagnetisch veld soms verstoord is, draaien ze zo, vermoedelijk.
Zijn ze hun ingebouwde gps aan het bijstellen.
Dat zijn nog eens conclusies.
Het onderzoek is gepubliceerd in Frontiers in Zoology.
Ze lieten de honden niet uit bij hoogspanningsmasten, die het aardmagnetisch veld verstoren, en ze hielden de richting van de ruggengraat in de gaten, alsof dat de kompasnaald is. Een barzoi die zoveel pieste dat hij de statistieken in de war dreigde te brengen is apart behandeld.
Verbazingwekkend. Wie ooit verdwaalt hoeft maar naar een poepende hond te kijken om te weten waar het noorden en zuiden zijn, al weet je dan nog niet of hij met zijn kop of zijn kont naar het noorden staat.
En omdat onderzoek nooit af is, hebben de onderzoekers een app gemaakt, MagnOr, om nog meer gegevens te verzamelen.
Iedereen met een smartphone kan meedoen. Gewoon met de hond uit, en wanneer die zit te poepen, met de app bepalen in welke richting hij zit en de gegevens doorsturen. Tip: ’s Avonds is het aardmagnetisch veld het stabielst. En graag de poep opruimen.
<|endoftext|>
Het woord mamil was echt hard nodig. Ga in het weekeinde de stad uit en binnen tien minuten ruik je de eerste mamils al.
Het woord is in 2010 bedacht door een Brits reclamebureau.
Het duikt op in kranten en zelfs bij de BBC. Volgens mij ben ik de eerste die het in Friesland gebruikt, misschien zelfs in Nederland.
Dat treffen we dan maar weer. Het fenomeen zelf is ouder.
Zonder te beseffen dat de term er was kende ik al veel mamils. Overdag zit ik ertussen te werken. Ik tik dit soort stukjes, terwijl zij op luide toon hun
weekeindplannen uitstippelen.
Soms in Nederland, maar liever zijn ze in het heuvelachtige België, waar het aantal mamils niet te overzien moet zijn. Het allerliefst vertrekken ze naar het mekka van de mamil, de bergen van Frankrijk.
Ook buiten mijn werk zijn mamils. Zo vroeg een vriend of ik mee wilde doen aan de prijsvraag van een blad waarmee je een Garmin Edge 25 kon winnen.
Hij had zelf al ingestuurd en je mocht maar een keer mailen per persoon.
Mamil is een acroniem, een woord dat eigenlijk een afkorting is. Het staat voor middle aged man in lycra, middelbare man in lycra dus. Mannen op leeftijd met dure racefietsen, obscene wielerbroekjes en van die bedrukte plastic shirtjes die ze bij de Tour de France ‘truien’ noemen. Advocaten, directeuren, professoren, doktoren: alles fietst. De golfbanen kunnen bijna dicht.
Er is ook van alles voor ze te koop, handschoenen, zalf voor de billen, spiegelende zonnebrillen, helmpjes: het beginjaar zijn ze iets van 4000 euro kwijt, daarna zo’n 1300 per jaar. Sommigen scheren hun benen, of denken daar in elk geval over na.
,,Tijd dat jij ook een racefiets koopt, of een mountainbike”, zei de vriend die aast op een gratis Garmin Edge 25 fietscomputer.
Op zulke dingen reageer ik niet, ik ben geen mamil en ga er ook niet een worden. Maar het woord is goed. Alleen al omdat het zoveel beter klinkt dan midlifecrisis. 
<|endoftext|>
De bezoekster van het Noordelijk Film Festival heette geen Annie. We noemden haar zo omdat ze door haar krullen en bril op Annie M.G. Schmidt lijkt.
Annie M.G. Schmidt was hier nooit ver weg, omdat op het filmfestival veel films waren ‘uit het noorden’, dus de Scandinavische landen, IJsland en de Baltische staten. Liever dan films uit alle windstreken kozen de samenstellers ,,voor iets dat dichter bij ons staat”.
’Dichtbij’ klopt. Het zijn globaal de streken waar de boeken vandaan komen die Nederland
leest en de populaire series. De gebieden waar we waarschijnlijk ook de trend aan danken om massaal te breien en de producten in het museum op te hangen.
Het was de Ikea onder de filmfestivals. Op de poster stond een hertengewei. De films zaten vol koppige mannen, weidse landschappen, ruwhouten planken, mooie keukens, ingewikkelde verhoudingen, zachte tinten.
Nu en dan stak een intens doodsverlangen de kop op.
Annie M.G. Schmidt beschreef dat al in de jaren vijftig: ,,Onze wieg staat in die streken / waar de mensen zelden spreken, / waar de bossen eeuwig zingen / voor een troep ellendelingen, / die maar zitten met hun handen op de knie.” En: ,,De mensen zoenen nooit, maar staan alleen te zwijgen / terwijl zij zwijgende en staande kinders krijgen.”
Die tekst, De Trilogie, gaat eigenlijk over boeken, maar had zo op dit festival gekund. ,,Boordevol met van die droeve, / van die zwijgende en stroeve, / van die noeste, woeste boeren op de hoeve.” Een regel die me soms te binnen schoot, als zo iemand op het scherm verscheen.
In de echte wereld, dit weekeinde, gebeurde er veel in het zuiden; in Parijs en Beiroet. Als je dat om middernacht op tv ziet, na een dag noeste, woeste boeren, denk je: vertoon ook maar weer wat uit andere windstreken.
Over vluchtelingen, oorlog, terrorisme en zo. Op een festival hoef je niet alleen te zien wat dicht bij ons staat en in deze tijd is bovendien de hele wereld dichtbij. Net als Annie.
<|endoftext|>
Wie nog nooit een prijs heeft gewonnen moet een grote sukkel zijn, denk je als je de e-mail-bakken van de Leeuwarder Courant een tijdje hebt mogen bijhouden.
Daar komt heel veel binnen, omdat er zoveel voorlichters op de wereld zijn. Zodra die uit bed zijn gestapt beginnen ze met het sturen van persberichten, anders krijgen ze geen loon en verhongeren hun kinderen. En als er even niks te melden is, verzinnen ze een prijs voor het een of ander. De best vormgegeven stadsprullenbak of de nominaties voor beste jonge allround
innovator op het gebied van sustainable propulsive solutions.
Maak ergens een wedstrijd van, ook al is die er helemaal niet, en het lijkt heel wat.
Sommige prijzen zijn echt de moeite waard. Sjoerd de Vries krijgt de Bennerprijs van de provincie voor zijn complete oeuvre: dat werd tijd. De Bildtse Kultuurpriis voor de Bildtse Post, de nominaties voor de VSB poëzieprijs – ook niet gek.
Maar na even verzamelen groeit de lijst uit met eigenaardigheden als de FD Gazellen Award voor Oma Bobs Snacks en WePayPeople, vanwege omzetgroei van minstens 20 procent.
Slagers krijgen sterren van Vleesmagazine, de multimediale nieuwsbron voor de totale vleessector.
Katrien Luijkx is de beste universitaire promotor 2015 van Nederland, Anouk Bakker is door het winnen van de Nationale CQ-test de beste klantadviseur van ons land.
Leeuwarden heeft dankzij Split~Vision’s SinglePoint-for-All de Computable Award voor Partnerproject van het jaar. De Batavus Quip – da’s een fiets – kreeg de GIO Special Award for Excellence in de categorie Originaliteit.
Binnenkort beleven we de Martin Schröder award op Schiphol.
De jonge Yanu van Leeuwen is het sporttalent van het jaar, zo bleek op het negende Nationaal Gala voor de Gehandicaptensport.
De Internet Society Nederland zoekt kandidaten voor de Internet Innovatie Award 2016.
Oogst van een paar uur. Ten slotte zijn ook de drie finalisten bekend voor de verkiezing van de communicatieman/vrouw van het Jaar. Het levert ze vast en zeker extra punten op als ze ooit een prijs voor iets hebben bedacht. 
<|endoftext|>
Kent u hem nog, de Canon van Nederland? Tien jaar geleden werd die met veel poespas gepresenteerd. Het was een opsomming van vijftig dingen, vensters werden ze genoemd, die samen de Vaderlandse Geschiedenis vormen. Je hoort er niemand meer over, maar destijds was het hip, iedereen maakte ineens canons (canonnen?).
Een van die ‘vensters’ ging over de Verlichting in Nederland.
Dat is, kort door de bocht, de opkomst van een wetenschappelijk soort denken in de zeventiende en achttiende eeuw. Wat de kerk zei werd niet
meer voetstoots aangenomen, goedgelovigheid en onwetendheid werden bestreden, de maatschappij moest anders.
In de Canon van Nederland was onze Eise Eisinga daar het venster op. De man die zijn huiskamer in Franeker verbouwde tot een schaalmodel van ons zonnestelsel. Het uurwerk zit op zolder. Het is een wonderbaarlijk geheel dat je een keer gezien moet hebben. Niet voor niks is de tweemiljoenste bezoeker net geweest (gokken ze, want het
gastenboek is minder secuur dan het schaalmodel).
Vorige week was Jonathan Israel in Leeuwarden, de grote kenner van de Verlichting in Nederland. In zijn boek erover, Radicale Verlichting, stelt hij dat juist Nederlanders een belangrijke rol in die beweging hebben gespeeld. Tijdens zijn lezing in Leeuwarden deed hij dat weer, de ene na de andere denker verscheen op het projectiescherm, Baruch Spinoza voorop.
Eise Eisinga was nergens te bekennen. Toch is Israel geregeld in Franeker geweest, dat had hij bij het diner vooraf verteld, zijn Nederlandse uitgever woont er.
Ik stuurde hem een dag na zijn lezing een mailtje: hij veegt toch niet zomaar een belangrijke Fries onder de mat?
,,De Verlichting (zowel de gematigde als de radicale) gaat over de verandering van hoe de samenleving in zijn geheel denkt en over het heropvoeden van mensen. Daar heeft Eisinga maar weinig mee te maken”, reageerde Israel. ,,Spinoza is de belangrijkste Nederlander van de Verlichting, al speelde Pierre Bayle ook een belangrijke rol.”
Eisinga was dus bijzaak. Maar wel twee miljoen bezoekers. 
<|endoftext|>
Toen conservator Ramona Dumas van Museum Dr8888 voorstelde om even een kijkje in het depot te nemen, zei ik dadelijk ja. Het was ter gelegenheid van het aanbieden van een oud bioscoopkaartje (zie p.20), dat nu in dat museum ligt.
Voortaan hoort het bij de projector waarmee George Christiaan Slieker tot 1907 langs de kermissen trok om filmpjes te laten zien. Die had hij in 1896 gekocht voor 1210 mark in Berlijn (dit was een van de goedkopere types) en hij gebruikte hem voor het eerst op de Leeuwarder kermis.
De projector is een zwaar, simpel ding in twee stukken. Een metalen doos voor de lichtbron met een projectiestuk ervoor.
Een spoel was er niet, de films, 30 meter lang, vielen in een mandje en moesten met de hand weer worden opgedraaid.
Of je er nu nog mee zou kunnen projecteren weet ik niet, maar ik zou het dolgraag eens proberen.
Het loopwerk gaat nog soepel.
Wat voor film zou je er dan mee moeten vertonen? Liefst iets wat Slieker ook liet zien. Zijn eerste onderwerpen waren alledaags, een bokswedstrijd, koddigheden, een straattafereel. Het ging er vooral om dat het bewoog.
,,Alles schijnt te leven”, aldus een verblufte beschrijving uit deze krant. ,,Zelfs de rook die een voorbijganger, nadat hij de cigarette uit den mond heeft genomen, uitblaast, ziet men opstijgen.” Die verwondering zou je weer willen voelen.
Het mooist zou het zijn, om de filmpjes te tonen die Slieker zelf liet opnemen. Zoals het uitgaan van de Dominicuskerk in de Speelmansstraat in Leeuwarden.
,,Heel handig had hij gisteren voormiddag zijn opneem- toestel voor den Kinematograaf voor de Huygensstraat opgesteld, en zoo zal men een aardig kiekje hebben op de nietskwaadvermoedende kerkgangers”, berichtte deze krant in juli 1901.
Maar die films zijn er niet meer, na al dat handmatig oprollen.
De kerkgangers van toen zijn al lang overleden en de Dominicuskerk is in 1937 gesloopt.
Alles wat over is, is die projector in het depot en nu ook dat bioscoopkaartje. 
<|endoftext|>
Oliebollen, daar had ik zin in. Er staan al een tijdje twee kramen in de binnenstad, dus je hebt ze voor het uitkiezen. Bij de kraam op de Lange Pijp zijn ze negentig cent per stuk, twaalf voor tien euro.
Maar twaalf, dat zijn er te veel.
,,Mag ik er vier”, vroeg ik de jongeman die in zijn eentje in de kermisverlichte kraam op klanten stond te wachten. Het was midden op de dag, dus rustig. ,,U mag er ook wel acht”, zei hij met ware handelsgeest. ,,Wilt u met krenten of zonder.” Geen zware keus, een goede oliebol heeft krenten.
,,Vier oliebollen”, herhaalde hij mompelend en keek om zich heen. Hij zocht iets, dat kon je zo zien. ,,Er ligt hier altijd een lijstje”, zei hij na een tijdje. ,,Maar dat zie ik niet. Ik pak even de rekenmachine erbij.”
,,Echt waar?”, vroeg ik. Dat het rekenonderwijs er belabberd voorstaat, is al jaren bekend, maar dat het al zo erg was wist ik niet. ,,Het is 3,60.”
Hij keek me aan, pakte de calculator, rekende het totaalbedrag uit en zei: ,,Dat klopt. U moet zeker veel rekenen voor uw werk?”
,,Helemaal niet”, zei ik. ,,Maar dit is helemaal niet moeilijk. Een oliebol is negentig cent, dat is een euro min een dubbeltje, dus vier oliebollen kosten vier euro min vier dubbeltjes. Het was veel ingewikkelder geworden als gewone oliebollen 84 cent zouden zijn, krentenbollen 92 cent en appelflappen 1,13 en ik van elke soort een paar had besteld.”
,,Ik ben er gewoon niet goed in en ik ben ook nog maar net begonnen”, zei hij, terwijl hij de oliebollen opprikte en in een papieren zakje deed. Hij stopte er vijf in. Toen ik hem daarop wilde wijzen, zei hij: ,,Ik geef u eentje extra voor het rekenen.”
,,Dat is achttien cent voordeel per oliebol!”, bedankte ik. ,,Dat is nog een betere deal dan twaalf voor een tientje.”
Hij haalde zijn schouders op, hij had de calculator alweer weggelegd.
<|endoftext|>
Tijdens mijn vakantie heb ik een actie gemist van Tresoar, waar ik kan laten uitzoeken of ik familie ben van Grutte Pier, een krachtpatser van rond 1500, getrouwd en vader van een zoon.
Je vult de gegevens van je ouders, opa’s en oma’s en hun ouders in, en dan heeft Tresoar een team paraat om het verder uit te zoeken. Binnen enkele weken hoor je of het raak is, krijg je een Pierbewiis voor aan de muur en mag je volgend jaar naar een familiedag.
Elke lezer van dit stukje alvast gefeliciteerd: de kans is gigantisch dat u erbij zit.
Rekent u even mee? Rond 1500 waren er ongeveer een miljoen Nederlanders, volgens de ruimste schatting van historicus Ernst Kossmann in De Lage Landen 1780 - 1890. Als we er voor het gemak van uitgaan dat er elke twintig jaar een nieuwe generatie is, dan ligt het jaar 1500 alweer 25 generaties achter ons.
Ik heb een vader en een moeder, die hebben elk weer een vader en een moeder, en die ook weer. Met andere woorden: per generatie verdubbelt het aantal voorouders. Na 25 zijn het er 33.554.432.
Dat geldt niet alleen voor mij, maar voor iedereen. Als onze voorouders een beetje honkvast zijn geweest, waar je in Friesland alle kans op hebt, zijn u en ik dus familie. En omdat 33 miljoen veel meer is dan de 1 miljoen Nederlanders die er destijds rondliepen, zit die 2 meter lange rabauw uit Kimswerd er vast en zeker bij.
Dit gepuzzel leidt tot een paradox, want als je nog wat generaties verder gaat, kom je op meer voorouders dan er destijds mensen op aarde waren.
Dat kan alleen als de vertakkingen bij elkaar komen en we gemeenschappelijke voorouders hebben. Statisticus Joseph Chang van de universiteit van Yale heeft al eens berekend dat deze Most Recent Common Ancestor (Grootste Gemene Recente Voorouder, zullen we het maar vertalen) van elke twee willekeurige aardbewoners van nu iemand uit het jaar 1200 moet zijn.
QED. Stuur maar op, dat Pierbewiis. 
<|endoftext|>
De ingang was op de ene hoek van het Heerenveenstadion, onze zitplaatsen waren bovenin de andere hoek. Om er te komen moet je een looppad langs, iets langer dan de lengte van het veld. Geen punt, meestal. Maar ik had een Cambuursjaal om.
Eerlijk gezegd ben ik niet zo van zulke sjaals. Ik heb een zwak voor Cambuur, maar ben niet fanatiek. Toch kan Cambuur nu alle steun gebruiken en wie weet geeft zo’n sjaal bij zo’n derby dan net dat beetje extra.
,,Doe die sjaal af!”, brulde een jongen met een biertje, ergens
aan het begin van dat pad. Hij was met een paar anderen, die ook iets riepen maar vooral keken wat er verder ging gebeuren.
De jongen trok als een bezetene aan de sjaal, maar ik had hem goed vastgemaakt. ,,Kom op zeg”, zei ik. Een paar anderen duwden hem weg, hij rende naar me terug en probeerde het nog eens, nu zo heftig dat het bier uit zijn beker klotste. ,,Ophouden”, klonk het, er was wat gegrabbel en weg was hij.
Verderop ging een veertiger pal voor me staan, zijn buik tegen de mijne. Hij keek me strak in de ogen en zweeg. Keurig haar, bodywarmer, type provincieambtenaar. Hij snoof en commandeerde: ,,Die sjaal af!” - ,,U ook een leuke wedstrijd toegewenst”, zei ik vriendelijk en probeerde om hem heen te lopen.
,,Die sjaal af!”, zei hij weer, hij bleef voor me staan. ,,Leuke wedstrijd’, knikte ik nogmaals.
Dat ging even zo door, tot ook hij weer bij me werd weggetrokken.
Toen hij al achter me stond, gaf hij nog een ruk aan mijn sjaal, die wat van een wurgkoord begon te hebben. Die jongens hadden me niet verbaasd, zo zijn zulke knapen, zeker met een biertje op. Maar deze man had ik anders ingeschat.
,,Moai omhâlde hear”, zei een oudere man met een Heerenveensjaal die naast me liep. ,,Se binne net wiis.” Natuurlijk deed ik dat, na zoveel gedoe. Geholpen heeft het helaas niet. 
<|endoftext|>
Zoek naar Die Verwandlung, het beroemdste verhaal van Franz Kafka, en de kevers, pissebedden en torren vliegen je om de oren.
Kafka schreef het verhaal, misschien wel zijn beroemdste werk, in 1913. Het verscheen in oktober 1915 in Die weißen Blätter, een maandblad uit Leipzig.
Deze maand honderd jaar geleden, daarom moet iedereen het herlezen. Oktober duurt nog twee dagen, het is geen lang verhaal en je kunt eruit halen wat je wilt. Nederlandse titel: De gedaanteverwisseling.
,,Toen Gregor Samsa op een morgen uit onrustige dromen ontwaakte, zag hij dat hij in zijn bed in een monsterlijk ondier was veranderd’’, zo begint het.
Al lezend kom je erachter dat Samsa een brave jongen is, die als vertegenwoordiger werkt om zijn ouders te onderhoud en hoopt dat hij zijn vioolspelende zusje naar het conservatorium kan sturen. Maar dan wordt hij ineens wakker als ungeheuren Ungeziefer. Van een nuttig en gewaardeerd gezinslid is hij een probleem geworden, een blok aan het been.
Het is koortsachtig, beklemmend en soms bijna komisch.
Kafka schrijft bondig en nauwkeurig: je snapt hoe het huis eruit ziet en waar alle meubels staan. En toch weet je niet exact in wat voor ‘ondier’ Samsa is veranderd. Ondanks alle details: pantserachtig harde rug, heel veel pootjes, sterke kaken, past net door een openstaande deur, kan bij muren opkruipen.
Zo wilde Kafka dat. In december 1915 verscheen Die Verwandlung in boekvorm. Uitgever Kurt Wolff had kunstenaar Ottomar Starke om een titelblad gevraagd.
Kafka schrok zich rot.
,,Het is namelijk bij mij opgekomen, daar Starke toch hoofdzakelijk illustreert, dat hij het insect zelf zou willen tekenen. Dat niet, alstublieft, dat niet!”, schreef hij zijn uitgever. ,,Het insect kan niet getekend worden. Het kan niet eens van uit de verte getoond worden.” Starke tekende een geschokte figuur bij een open deur.
Andere tekenaars en uitgevers waren de tussenliggende eeuw minder terughoudend, het wemelt van de kriebelbeesten.
Maar wat je er in je hoofd van maakt is toch beter. Lees het maar.
<|endoftext|>
James Bond is alcoholist. Het is in 2013 vastgesteld door twee Britse artsen, die turf den wat de superspion achteroverslaat in de veertien boeken die Ian Fleming over hem schreef (twaalf romans, twee verhalenbundels).
Britten meten dat in units, er is een lijst van voor allerlei drankjes. Een glas rode wijn bevat er drie, een wodka-martini ook zoiets, afhankelijk van wie de cocktail maakt. Shaken of stirred doet er niet toe.
In de boeken stelden de dokters vast dat het drinkgedrag van Bond neerkomt op 92 units per
week, vier keer meer dan verstandig is. Op topdagen tikt hij 49,8 units weg.
In de films is het niet anders.
Begin dit jaar stelden filmfans een grafiek op (zoek op internet naar Buddy Loans) waarin ze de units per film op een rij zetten.
Casino Royale is een zuipfeest (26 units), het geheelonthouderst is License to Kill (4 units).
Het aardige is dat we bij Bond denken aan die wodka-martini’s maar die drinkt hij lang niet in elke film.
Timothy Dalton dronk het minste (gemiddeld 4,75 units per film). Sean Connery en Roger Moore zitten allebei in het midden (11,5 units). Daniel Craig drinkt het allermeest van alle Bonds: per film neemt hij gemiddeld 20 units. En dan hebben we Spectre nog niet eens gezien.
Gewone mensen houden hersenletsel over aan zulk gedrag, ze gaan trillen en hebben een verhoogde kans op allerlei kwalen. Ze zijn in elk geval niet in meer staat met geavanceerde wapensystemen de wereld te redden of mooie dames uit de kleren te praten. Eerder vergaat het hen als Ian Fleming, die ook flink zoop en op zijn 56ste een hartaanval kreeg.
Maar in de vorige film zagen we Daniel Craig nadrukkelijk lurken aan met een pijpje Heineken.
In Spectre schijnt hij er weer eentje te doppen. Het is natuurlijk commercie, maar misschien is die uilenzeik met maar anderhalve unit per flesje ook een teken dat de superspion het even wat kalmer aan wil doen. 
<|endoftext|>
Zondag, Leeuwarden: 13 graden, neerslagkans 0 procent. Mooi weer voor een herfstwandeling, vond ik.
Langs de Peter Stuyvesantweg doken er ineens heel veel herfstwandelaars op. Vooral mannen waren het, alleen of in groepjes.
Soms met een vriendin, soms met een zoontje, ernstige gezichten, zwijgend. Naar het noorden zwol het steeds meer aan, het leek wel een processie. Uit hun blauwgele sjaals, het enige bonte aan hun kleding, kon je afleiden waar ze heen gingen.
Pas in de buurt van het stadion kwamen er gesprekken op
gang. Verrassend veel Fries hoor je dan ineens, een vader voor me legde zijn zoontje iets uit over de Oldehove. Op het plein en op het terras van de Cambuurbar was er opgewonden geroezemoes.
Sommigen trokken iets uit de snackmuur of haalden een blikje bier bij de Jumbo.
Het speeltuintje aan de Insulindestraat stond vol fietsen, je kon niet meer van de glijbaan af maar die zag er toch al niet uit
of hij vaak gebruikt wordt. Door alle straten in de omgeving reden auto’s op zoek naar een parkeerplaats. ,,Had je eerder moeten komen”, riep een jongen naar een chauffeur die met opengedraaid raam reed.
Een echte massa dromde hier samen, klaar voor de wedstrijd Cambuur - ADO. En drommen mensen, het wordt sinds een paar weken van de daken geschreeuwd, zijn gevaarlijk. Daar kan immers van alles bij zitten.
Je weet niet wat je allemaal binnenhaalt aan terroristen, profiteurs, kinderverkrachters, mannen die niet van eerzame vrouwen af kunnen blijven. Hier liepen per slot van rekening best veel mannen alleen, vol testosteron.
Maar toch - het was veel te zonnig, iedereen was veel te vrolijk gestemd vlak voor die wedstrijd. En de bekenden die ik zag zijn fatsoenlijke lieden die zich nooit inlaten met tuig van de richel. Ongetwijfeld waren hier ook lui die je niet in de buurt van je vrouw en kinderen wilt hebben, maar ik schatte in, geheel afgaand op mijn onderbuikgevoel, dat het wel wat meevalt. 
<|endoftext|>
Het Museum voor de Geschiedenis van de Joden in Polen is zo’n interactief museum vol beeld, geluid en touchscreens en een drukkerijtje waar je zelf een afdruk kunt maken. Het zit in een opvallend gebouw, van binnen grot-achtig, van buiten een doos met een opvallend gat, waar de ingang is. Volgens een rondleidster is daar de Rode Zee in te herkennen, die opengaat om ons, bezoekers, erdoor te laten. Geef architecten iets symbolisch te bouwen en ze gaan meteen door het lint.
Omdat het museum staat waar het volgepropte getto van Warschau is geweest, verwacht je dat het heel erg om de Tweede Wereldoorlog zal draaien. Maar de geschiedenis van Joden en die van Polen gaat veel verder terug en ging ook na de Holocaust door. Zodoende laat het museum vooral iets zien over samenlevende bevolkingsgroepen, over politiek, handel, achterdocht en religie.
Toen ik het weer uit kwam, vroeg ik een jonge medewerker die met een sigaret en een kop koffie buiten stond, waar de Umschlagplatz was. Daar werden mensen uit het getto massaal naar Treblinka gebracht.
Hij vond het leuk om Engels te spreken, hij had in Dublin gewoond. Joods was hij zelf niet, hij kwam uit een katholiek nest in het oosten van Polen. Maar van godsdienst moest hij niks meer hebben, dat gaf alleen maar ellende.
In Nederland zijn ook mensen die dat vinden, vertelde ik. Helemaal nu er veel vluchtelingen komen zijn er mensen die vrezen dat ze ons komen ‘islamiseren’.
,,Ze hebben gelijk”, zei de jongen. ,,Ik heb met die mensen gewerkt, ze doen of ze je vriend zijn, maar dat zijn ze uiteindelijk niet.”
,,Er zijn ook mensen die denken dat het wel meevalt”, wierp ik tegen. ,,Die zijn naïef”, vond hij. ,,Deze lui zijn niet te vertrouwen.”
Zijn sigaret was op, hij wenste me een aangename wandeling en ging het Rode Zee-gebouw weer in, waarin hij zou kunnen zien dat dit soort achterdocht van alle tijden is en waar dat zoal toe kan leiden. 
<|endoftext|>
Vandaag is de dag van de flux capacitor. Dat is een apparaat dat je in je auto kunt bouwen zodat die door de tijd kan reizen.
Hij is uitgevonden door doctor Emit Brown in Back to the future, die film uit 1985 waarin Brown en hoofdpersoon Marty McFly dertig jaar teruggaan in de tijd. In het vervolg gaan ze de andere kant op, letterlijk naar de toekomst. Om precies te zijn naar 21 oktober 2015. Vandaag dus. Ze komen ’s middags aan om één minuut voor half vijf.
Dat is in Californië, voor ons komt er negen uur bij. Net voor
half twee vannacht is het echte moment.
Dat 2015 er anders uitziet dan de filmers dertig jaar geleden dachten geeft niks, overal ter wereld zijn feestjes rond de films, van Los Angeles (vijf dagen, 800 dollar) tot in Groningen (marathonvertoning bij Pathé, 14 euro) toe. De drie films komen uit op Bluray, verpakt in een namaak-flux capacitor en met een nieuw Doc-Brownfilmpje.
De enige die misschien wat minder trek heeft in feest is Tom Wilson, die bad guy Biff speelt.
Hij doet al lang andere dingen, maar hij was zo flauw van alle vragen over Back to the future, dat hij een paar jaar terug de antwoorden die hij het meest moet geven op internet zette. Je hoort hem zuchten als je het leest.
,,Michael J. Fox is aardig. Ik heb geen contact met hem. De mest was van mos, kurk, modder en een conserveermiddel om het plakkerig te maken. De De- Lorean was een slechte auto, iemand van normale lengte zoals ik kon er bijna niet in- en uitkomen. De derde film is mijn favoriet, want ik leerde westernvaardigheden als paardrijden, lassoën, snel een pistool trekken en vuren. Ik waardeer al mijn medewerkers maar heb geen idee wat ze tegenwoordig doen.”
En zo een heel A4’tje door, Arme Biff. Maar morgen is het voorbij en is het voorgoed in het verleden, want flux capacitors bestaan niet.
<|endoftext|>
De notulen van het Frysk Orkest uit de jaren vijftig zijn niet getypt, wat je zou verwachten, maar met de hand geschreven in een schriftje dat bij Tresoar bewaard wordt. Ik zocht erin naar Richard Hageman, de Leeuwarder die furore maakte in Hollywood. Volgens de verhalen wilde hij in de jaren vijftig iets met het Frysk Orkest doen. Dat klopt een beetje: voorzitter Bonno Snijder heeft in 1954 contact gehad. Meer niet, er kwam geen concert. Jammer, maar de notulen waren toch boeiend leesvoer. Ze staan vol zinnetjes waar een wereld achter schuilgaat. Orkestleden willen
meer geld, maken ruzie of komen steeds te laat, andere muziekverenigingen doen moeilijk.
,,Een belangstellende in het Friese muziekleven, die over eenige jaren deze notulen na zal slaan, moet zeer zeker tot de conclusie komen dat er tussen het Frysk Orkest en de Ver. Toonkunst bijzondere verhoudingen moeten hebben bestaan.”
,,De heer Broekstra, die in Drachten zou meewerken, heeft zijn been weer gebroken.” - ,,De heer Sterck die op woensdag nog altijd om 11.15 weggaat mag dit blijven doen tot de definitieve regeling.” - ,,Een incident van een benaming die Kueter (als ik de naam goed heb ontcijferd, AW) ten aanhore van ’t hele orkest aan zijn collega gaf, was dusdanig krenkend, dat de orkestcommissie dit met hem zal bespreken.”
,,Enige jongelui die uit Dokkum naar Holwerd fietsten om daar ons concert te beluisteren, maakten een vergeefse reis daar bedoeld concert wegens opdooi niet door kon gaan. Hun zal een vrijkaart voor ’t eerstvolgende concert te Leeuwarden worden gezonden.” Dat is wel twee keer zo ver fietsen. Klagers over een koud concert in Dokkum kregen een brief: ,,Daarin wordt toegegeven dat bij 20 graden vorst de kerk niet op temperatuur was te krijgen.”
En heel interessant: in 1955 overleed dirigent Kor Ket op 35-jarige leeftijd. Meteen meldden zich twintig sollicitanten voor die functie: ,,Sommigen van hen zelfs nog voor de begrafenis van Kor Ket. Dat deze laatsten niet in aanmerking kwamen, spreekt wel vanzelf.” 
<|endoftext|>
Propvol is de filmzaal.
Gezinnen, oudere echtparen, schoolklassen die de mobieltjes uit moeten zetten van de onderwijzeres. Dit is Zoo Palast in Berlijn, filmschermen als driemasterzeilen, rode theatergordijnen en geen pauze.
Dadelijk begint Er ist wieder da, de Duitse satirische film naar de bestseller over Adolf Hitler die in het Berlijn van nu ontwaakt en een tv-ster wordt.
Vorige week ging de film in ditzelfde theater in première.
Inmiddels loopt het bezoekersaantal naar de vierhonderdduizend.
Ik wilde al eerder, maar hij was steeds uitverkocht.
Hij start met een komisch stukje, maar het echte begin is een parodie op de opening van propagandafilm Triumph des Willens: vanuit de wolken wordt Berlijn zichtbaar.
Hitler moet wennen aan 2014, maar leest zich snel in (,,Polen bestaat nog”, stelt hij vast. ,,Dan had ik me die hele oorlog kunnen besparen.”), ontdekt allerlei nieuwe media en ergert zich aan kookprogramma’s op tv. ,,Ik ben blij dat Goebbels dit niet meer hoeft te beleven”, zegt hij.
Soms is het lekkere slapstick (de scholieren schateren het uit, ik ook trouwens), soms absurd (Hitler in de wasserette), dan weer Borat-achtig, als Hitler (gespeeld door Oliver Masucci) mensen aanspreekt op straat of in cafés. Hij hoeft niks te doen: mensen zeggen uit zichzelf dat werkkampen voor buitenlanders een goed idee zijn of dat het Duitse IQ daalt door alle Afrikanen.
Tegelijk spot de film met standpuntloze media, vloggers, neo-nazi’s, politici (een scène waarin Hitler de NPD de les leest is geweldig), Der Untergang wordt geparodieerd en het is ook nog eens een film in een film.
Misschien te veel in een keer, maar het is komisch, prikkelend en verpletterend tegelijk. Aan het eind rijdt Hitler in een open auto door Berlijn en zien we voorbijgangers hem groeten, met opgestoken rechterarm of middelvinger. Er doorheen zitten nieuwsbeelden van Pegida en onze eigen Geert Wilders.
Deze tijd is hervorragend voor mij, zegt Hitler tevreden.
Wat een film zeg, zelfs de scholieren hoor je niet meer. 
<|endoftext|>
De man die een tafel verder met de rug naar me toe zat, had zijn haar van achterop het hoofd omhoog gekamd. Fluisterend legde hij iets uit aan een oudere dame bij hem aan tafel. Allebei hadden ze een opengeklapte laptop. ,,Ik heb het uitgezocht, hoe je iets saven kunt”, zei hij. Zij tuurde door de leesbril naar haar scherm en knikte peinzend. Het was half tien in de studiezaal van Tresoar.
Allerlei mensen die elkaar mompelend met ‘goedemorgen’ hadden begroet zaten hier zwijgend als monniken de wereldkennis te vergroten.
,,Ik wilde het niet online kopen, hij mag niet weten dat ik het heb gekocht”, fluisterde de man. ,,Ik zocht naar De vogel in mijn borst, hij houdt nogal van Leo Vroman. Daar zit ook een cd bij.”
,,Oh?”, fluisterde de vrouw.
,,Dus je moest naar de boekwinkel.”
Een boomlange man liep af en toe stram en op krakende schoenen door de ruimte heen en
weer. Een keer maakte hij een praatje met de bibliothecaresse en ging daarbij schrijlings op de balie zitten.
Aan de tafel naast me zat een vrouw in een donkerpaarse trui.
Een man nam tegenover haar plaats, er was al een stapel boeken voor hem neergelegd.
,,Ook weer aanwezig?”, zei de vrouw zachtjes.
De man keek haar verbaasd aan, zijn mond een beetje open.
,,Ook weer aan de studie?”, zei de vrouw iets harder.
,,Jaha, kerkboeken”, glunderde de man en tikte op de stapel.
Toen was het half elf. Of het was afgesproken stond iedereen op en verdween naar de kantine boven. Alleen de vrouw met de laptop bleef zitten. Daar kwam de stramme man. Hij boog zich naar haar voorover en zei: ,,Dat kin net hè? Gehoorsaam wêze.”
Ook zij gingen naar de kantine.
Daar zaten ze allemaal aan een lange tafel en maakten herrie als kinderen in het speelkwartier.
Toen ze om vijf voor elf terugkwamen, waren ze er nog opgewonden van. Maar tussen de kerkboeken kwamen ze weer tot bedaren.
<|endoftext|>
Morgen neem ik een gebakje. Dan is het precies vijf jaar geleden dat ik hier mijn eerste column schreef. Als het goed is ben ik dan in Duitsland waar men bij elke kop koffie een nieuw taartje neemt, en je moet je aanpassen aan het land waar je bent. (Die eerste column ging over Antonie Kamerling, die kort daarvoor zelfmoord had gepleegd, en zijn laatste uitingen op Twitter. Die staan vijf jaar later nog steeds online).
Hoeveel columns het er zijn weet ik niet, maar vast genoeg om een klein vertrek mee te
behangen. Dan zou misschien opvallen, hoe ik vijf jaar lang aan de lopende band heb gezondigd tegen de regels voor de komma.
Vroeger kreeg ik daar al voor op mijn kop bij opstellen. De dikste rode streep kwam door de komma voor het nevenschikkend voegwoord, simpeler gezegd: woorden als en en of. Voor en mocht van de leraar Nederlands geen komma. Het is Jan, Piet en Klaas, niet Jan, Piet, en Klaas. Dat doe ik ook goed, maar in andere gevallen schrijf ik hem wel, hierboven al twee keer, en nu weer.
Zo’n komma geeft de korte pauze weer die je in spreektaal hoort en voorkomt dubbelzinnigheid.
Kijk maar: ,,Ik hou van mijn ouders, prinses Máxima en Rutger Hauer”. Daar kun je in lezen dat ik een kind ben van een prinses en een filmster. Als je schrijft ,,Ik hou van mijn ouders, prinses Máxima, en Rutger Hauer” is dat niet meer zo.
Ik ben in goed gezelschap, want in de Engelse taal kibbelen ze hier al jaren over. Het heet daar the Oxford comma, want van de stijlgids van de Oxford University Press mag het. Van de stijlgids voor de Amerikaanse overheid moet het zelfs, maar bij de New York Times is het weer taboe. De Nederlandse taalunie is minder streng dan mijn leraar vroeger: soms wel, soms niet. En bij de Leeuwarder Courant laten ze me gewoon mijn gang gaan.
Dat zijn niet van die kommaneukers. 
<|endoftext|>
Dit stukje schrijf ik op de veerboot van Ameland naar Holwerd. Hier zit me sinds een week iets dwars, een knagend weetje.
Op televisieschermen kun je volgen hoe ver we zijn, het witte stippellijntje op de satellietfoto hebben we al achter de rug en vooraan schuift een rood figuurtje: deze boot. Die is al een tijdlang traag, mensen mopperen erover. Op papier vaart hij drie kwartier, in werkelijkheid doet hij er geregeld veel langer over.
Dat komt van de natuur, maar omdat je die moeilijk politiek kunt aanpakken wijzen de be
trokkenen naar elkaar. De mensen van het veer zeggen: als Rijkswaterstaat de vaargeul anders baggert, suizen wij weer pijlsnel het wad over. Bij Rijkswaterstaat zeggen ze dat ze precies zo baggeren als afgesproken en de rederij maar met kleinere boten moet varen. Of de dienstregeling moet aanpassen.
Zelf heb ik wel eens gedacht: koop een hovercraft. Dan zit je nergens meer mee en hoef je niet te baggeren, want die glijden met hun luchtkussen overal overheen en zo het land op.
Maar daar zullen wel andere bezwaren aan zitten, want hovercrafts zie je nergens meer en van de oversteek naar Engeland, lang geleden, herinner ik me dat het trilde als een jeep op ribbelzand.
Hoe dan ook, Rijkswaterstaat is gaan rekenen. Een bocht eruit, kost anderhalf miljoen en scheelt 3,5 minuut.
Dat zit me dwars. Toegegeven, 3,5 minuut is bijna niks, net genoeg voor een zachtgekookt ei. Maar ik weet het nu wel. Dus steeds als op de schermen verschijnt ,,Over enkele minuten meert de veerboot af’’ denk ik: met die bocht eruit hadden we nu al op de pier gestaan. Ze jatten elke keer 3,5 minuut van mijn leven. Als dat al zo was toen ik nog eens per week als scholier heen en weer reisde, dan is er na zes jaar toch zomaar een uur of achttien foetsie. En als ik die nog had, dan was dit stukje gisteren al klaar geweest.
Oh - we zijn er al.
<|endoftext|>
The martian is een boeiende film over een man die in zijn eentje op Mars moet zien te overleven en daarnaast aan de Aarde moet laten weten dat hij nog leeft. Het scheelt dat er op Mars een hightech loods staat voor astronauten, met zonnepanelen en iets dat voor zuurstof zorgt, maar echt makkelijk is het niet en de voedselvoorraad is eindig.
Op een McGyver-achtige manier weet de man op Mars het toch te rooien. Hij poot zelfs aardappelen in een zelfgemaakte kas van lappen plastic, met zijn eigen poep als mest.
Volgens het Mars One project, die onwaarschijnlijke Nederlandse onderneming die over een jaar of twaalf kolonisten naar Mars wil sturen (met een enkele reis), hadden tomaten ook gekund.
Maar aardappelen zijn voedzamer.
Het mooie van dit soort sciencefictionfilms is, dat ze dicht bij de werkelijkheid zitten en ruimtevaart weer voorstellen als het fantastische, idealistische en peperdure avontuur dat het voor de hele mensheid is. Als al het geld dat nu in wapens en oorlog gaat zitten in ruimtevaart en wetenschap zou worden gestoken… Maar dit terzijde.
Want ik wil het over papier hebben. Het is allemaal hoogtechnologisch wat er gebeurt, maar nu en dan noteert de man op Mars iets op een stuk papier; bijvoorbeeld hoeveel aardappels er nog in elk kistje zitten.
Je zou denken: zuinig aan maar en helemaal volschrijven, die velletjes. Maar hij doet het juist nogal gul, alsof hij elk moment nieuwe notitieblokjes kan halen bij een kantoorboekhandel om de hoek. Na een verblijf van een paar jaar heeft hij nog steeds compleet lege briefjes tot zijn beschikking.
Hoe groot is die voorraad wel niet? En waarom nemen ze zoveel papier mee naar Mars, terwijl techno-goeroes op Aarde zeggen dat papier verdwijnt door internet en e-Books, wat weer goed is voor de bossen? En over papier gesproken, de bemesting van die aardappels is duidelijk, maar is er ook zo’n voorraad toiletpapier meegestuurd?
Of moet het afvegen met dat rode zand van Mars? 
<|endoftext|>
In december is het 71 jaar geleden dat met spectaculaire en brutale bluf 51 verzetsmensen uit de Blokhuispoort in Leeuwarden werden bevrijd. Dat verhaal is volop bekend. Algemeen wordt aangenomen, dat de Duitsers destijds geen wraak hebben genomen. Er zijn mensen die beweren dat een transport van een groot aantal Friezen naar Duitsland, kort daarna, de wraak is geweest, maar daarover verschillen de meningen.
En nu de wonderlijke geschiedenis van Jan Smidstra (1921- 1975), zoals hij die aan zijn oudste zoon, ook Jan Smidstra, heeft
verteld. Smidstra senior had in Wijnaldum illegaal onderdak geboden aan het gezin van zijn Haagse zwager, Koos Masseling.
Bij een razzia werden beiden opgepakt en naar de Blokhuispoort gebracht. Daar zaten ze, in een cel met wel veertien man, op het moment dat elders in het gebouw die overval plaatsvond.
,,De lûden wienen oars, sei ús heit”, maar wat er gebeurde wisten ze natuurlijk niet.
De volgende ochtend werden ze met zijn allen op de binnenplaats opgesteld, in een rij van klein naar groot. Smidstra, 23 jaar toen, was de kleinste. Daarna werd er op hen geschoten, als bij een vuurpeloton. Maar: met losse flodders.
Over de Overval heb ik van alles gehoord, maar dit nog nooit, zei ik tegen Smidstra. Hij heeft het ook alleen van zijn vader, die het misschien twee of drie keer heeft verteld. Thuis werd weinig over de oorlog gesproken, zijn moeder hield daar niet van. Zijn jongere broers weten het waarschijnlijk niet eens.
,,Us heit sei dat it die iennichste kear west hat, dat hy fan benaudens yn’e broek skiten hat”, herinnert zijn zoon zich.
Het is een intrigerend verhaal.
Losse flodders kunnen ook hard aankomen, zei ik, maar daar heeft Smidstra het met zijn vader nooit over gehad. Zelf heeft hij nooit aan het verhaal getwijfeld, waarom ook. ,,Ik wit wol dat ik in benearjend gefoel hie, doe’t ik de earste kear yn’e Blokhuispoort kaam te sjen. Soe it hjir west ha, tocht ik op it binnenplein.” 
<|endoftext|>
Een vader en een zoon stonden dinsdag voor ons in de rij bij de bioscoop.
,,De film is Engels ondertiteld”, waarschuwde de caissière. ,,En zonder pauze.” Het hield dit duo niet tegen. Ze wilden naar The Wall, voluit Roger Waters The Wall, een concertfilm die overal ter wereld enkel op deze dinsdag in de bioscoop draaide. Ook in Leeuwarden kwamen er volop fans op af.
,,Neem je je zoon mee naar Pink Floyd?”, vroeg ik de vader.
,,Het is net andersom”, zei die.
,,Hij neemt mij mee, hij is hier de Pink Floyd-fan.”
,,Jij?” vroeg ik de zoon verbaasd.
Hij was dertien, vertelde hij, komt uit Leeuwarden en heet Sven de Boer. ,,Maar Pink Floyd is toch oude-mannenmuziek?”
,,Dat zeggen sommigen bij mij in de klas ook”, zei Sven. ,,Of eigenlijk zeggen ze dat allemaal.”
Maar de muziek waar klasgenoten op Mariënburg naar luisteren vindt hij nu eenmaal weinig aan. Queen (hij was erbij in Ziggo Dome, januari, ook met zijn vader) en Pink Floyd is andere koek. Wat er zo mooi is aan The Wall? ,,Het is heel diep”, vindt hij. ,,Iedereen trekt wel een beetje een muur op rond zijn leven.”
Het komt door Grand Theft Auto V: in die game hoorde hij op een autoradio Radio Gaga van Queen. Hij was verkocht, zocht naar meer zulke muziek en stuitte op Another brick in the wall. Toen hij het album The Wall kocht vertelde de platenboer dat die band veel meer heeft gemaakt. Dat heeft Sven inmiddels deels gevonden op Spotify, maar hij spaart voor The Discovery Box, waar alles van Pink Floyd in zit.
De volgende dag belde ik hem op. ,,De film was echt fantastisch”, riep hij. ,,Mijn vader is nu ook helemaal om, die had eerst meer met Queen. Het was een concertfilm, met tussendoor stukjes documentaire.” Veel tijd had hij niet om erover te vertellen, want hij was bezig met het bezorgen van de Huis aan Huis.
Brievenbus voor brievenbus komt die Discovery Box dichterbij.
<|endoftext|>
Het klonk als ‘Eigen volle kist, eigen volle kist’.
Maar ze riepen ‘Eigen Volk Eerst’. Een man of tien in Leeuwarden vorige week, voorafgaand aan de voorlichtingsbijeenkomst over de noodopvang in het WTC. Ze maakten foto’s van elkaars boze gezichten en hun spandoek. Toen ik een praatje met ze maakte, kwamen ze om me heen staan. Een paar mannen deden het woord, twee vrouwen knikten de hele tijd.
Die Syriërs, kort gezegd, moeten terug naar hun eigen land.
Of daar gewoon blijven. ,,Maar dat land ligt in puin”, zei ik. ,,Als je eigen president vatenbommen op je gooit en aan de andere kant zwaaien doorgedraaide pubers met vuurwapens, dan smeerde ik hem ook.”
Ieder huisje heeft zijn kruisje, zeiden ze. Trouwens, het zijn allemaal jongemannen die hierheen komen, was mij dat niet opgevallen?
,,Ze kunnen moeilijk hun beppe vooruitsturen”, probeerde ik. ,,Die jonge knapen kunnen tegen een stootje.”
Maar ze komen uit een andere cultuur, hier slaan ze Mariabeelden kort en klein en rukken ze crucifixen van muren. Dat had ik nog niet eerder gehoord, maar het is echt zo, zeiden ze, het loopt de spuitgaten uit. ,,Dat moet jij in hun land eens proberen!”, zei een man. De vrouw naast hem voegde toe: ,,En Zwarte Piet kan ook al niet meer!”
Ik vond het moeilijk discussiëren.
De voorlichtingsavond binnen ging beschaafder, maar volgens hetzelfde patroon. Veel mensen zien grote problemen opdoemen als hier straks zeshonderd mensen logeren, dingen met seks en misdaad. Lijkt me twijfelachtig, maar haal die vrees maar eens weg.
Hoe doe je dat, vroeg ik na afloop aan Henk Wolthof van het COA. Die heeft ervaring, boze mensen duiken bij elke bijeenkomst op. ,,Ik sta iedereen te woord en blijf er rustig bij”, zei hij. ,,Maar deze mensen geloven me toch niet, die denken dat ik een soort handelsreiziger ben die een product verkoopt.” Hoe overtuig je ze dan? ,,Als die bewoners hier eenmaal zitten doen die dat zelf wel”, zei Wolthof.
Dat gaan we beleven.
<|endoftext|>
Daar was-ie weer, tijdens de uitreiking van Gouden Gurbes in Sneek. Dat is elk jaar een plezierige ceremonie, vind ik zelf, al is dat niet eerlijk want ik praat de boel aan elkaar. Omdat het in een theater is, is het een symbolische afsluiter van het iepenloftspulseizoen.
Het dak gaat er weer op, de iepen loft is voorbij.
Die prijsuitreiking is in 2007 begonnen. Toen al werd gezegd: zes beeldjes zijn te weinig. In 2012 probeerde de jury aan de keuzedwang te ontsnappen door ,,bij hoge uitzondering’’ de Gurbe voor beste bijrol aan twee personen te geven.
Elk jaar komt dat terug. Zaterdag begon jurylid Wim Vervoort erover en jurylid Lourens van den Akker opperde dat er iets moet komen voor mannelijke en vrouwelijke bijrol. Applaus uit de zaal.
Misschien. Al heb ik dat mannelijke en vrouwelijke nooit begrepen. Bij de Oscars doen ze dat ook, alsof acteren samenhangt met geslacht. Bij atletiek snap je zoiets. Als daar maar één prijs zou zijn voor de allersnelste gaat die misschien nooit meer naar een vrouw. Dat schijnt met de lichaamsbouw te maken te hebben. Maar acteren? Wat maakt dat nou uit?
Zoiets kun je wel denken, maar je moet het ook hard maken.
Dus de lijsten erbij en turven maar.
Sinds 2007 gingen van de negen Gurbes voor beste hoofdrol er drie naar vrouwen, van de negen voor bijrollen twee. Kijken we naar de regisseurs van winnende stukken. De publieksprijs ging drie keer naar een stuk met een vrouwelijke regisseur en zeven keer (eentje had twee regisseurs) naar een stuk met een mannelijke. Beter is het bij de ‘beste voorstelling’ van de jury: zeven van de negen zijn door een vrouw geregisseerd.
Acterende vrouwen zijn dus in de minderheid, regisserende vrouwen hebben het iets beter.
Maar hebben we hier nu echt een probleem te pakken? Dat bovendien op te lossen is met een soort troostprijs, een extra Gurbe (of Loltsje?) voor de beste vrouwelijke bijrol? Geloof ik niks van. 
<|endoftext|>
De medepassagiers in de trein keken met een sjagrijnige kop naar buiten, waar het regende. Iedereen had oortjes in. Een prachtplek voor wetenschappelijk onderzoek.
Het komt van Jacob Jolij van de Groninger universiteit. Vier jaar geleden toonde hij aan dat we vrolijke gezichten eerder herkennen bij vrolijke muziek, en droevige eerder als we naar treurdeuntjes luisteren. Nu gaat hij een stap verder. Hij stelde een formule op die aantoont of iets een goed vrolijk nummer is.
Dat deed hij voor Alba, een Britse elektronicaketen die naar wetenschappelijk onderzoek smacht.
Die formule ziet er zo uit: FGI = ?L positive / (BPM-150) + (K-[1/ 3+?,1/3,1/3-?]) + 1. Lijkt heel wat, maar het draait gewoon om tempo, toonsoort en tekst. Kort gezegd: zijn die drie vlot en vrolijk, dan vinden mensen het ook een vrolijk lied. Had u niet gedacht hè? Wetenschap is altijd weer verrassend.
Hij heeft ook een vrolijke toptien samengesteld, na onderzoek onder drieduizend Britse luisteraars. Alle nummers daarop zijn van tussen 1966 en 1986, van Good vibrations van de Beach Boys tot Living on a prayer van Bon Jovi.
Twee twintigers die binnen gehoorsafstand van me zaten las ik de toptien voor, met de vraag of die nummers op hun speellijst staan. De ene liep wel eens hard op Eye of the tiger van Survivor. De andere had Girls just wanna have fun van Cindy Lauper wel eens aanstaan en Walking on sunshine van Katrina and the Waves.
,,Daar heb ik nog een elpee van!”, riep een eind-veertiger, die ons hoorde. ,,Jij mag niet meedoen”, zei ik meteen. Een ander riep: ,,Er wordt tegenwoordig ook veel goede muziek gemaakt.”
Zulke oudjes kunnen met hun gezeur je hele onderzoek naar de maan helpen.
Het heeft me de volgende formule opgeleverd. Vrolijke muziek in de trein is een functie van neerslag buiten, het eigenlijke liedje, angst om bij het zwartrijden betrapt te worden, kans op succes met Tinder in deze trein, tijdstip en smaak. Oftewel: (Tralala)NS = (““““) + ((BPM-150) + (K-[1/3+?,1/3,1/3-?]) + 1) - (|€70|) + (© > 0,8) + (GMT + 1) + (?).
Dat is wetenschap. 
<|endoftext|>
Vragenstellers sprak hij aan met makker, hij gebruikte woorden als telkenmale en zijn vrouw noemde hij mijn meisje. Dries van Agt was in Leeuwarden. De man is 84 en drie keer aan een heup geopereerd, maar aan zijn ouderwetse woordkeus en volzinnen is niks veranderd.
De vragensteller informeerde naar de reünie van het kabinet Van Agt I: was die vorige week geweest? ,,Zo is het”, zei Van Agt.
,,Luttele dagen geleden kwam het fameuze team van toen even uit de vergetelheid tevoorschijn.”
Klopt het dat Liesbeth den Uyl hem niet op de begrafenis van haar man wilde zien? ,,Ze had laten weten dat ze stennis, herrie, lawaai en een oproer zou veroorzaken als ik zou komen.”
Zou hij die man in de Thalys vorige week zo hebben aangepakt als is gebeurd? ,,Dat hadden wij misschien anders gedaan.
Maar er zijn wel meer redenen om ons terug te roepen naar de macht.”
Het sloeg ook aan bij het publiek, met veel mensen die nog verwekt moesten worden toen Van Agt minister-president was. Na afloop stond er een lange rij bij de tafel waar hij, in een secuur handschrift, Een schreeuw om recht signeerde, zijn boek over het Israëlisch- Palestijns conflict.
,,Het is voor mijn moeder”, zei een oudere bezoekster. ,,Die is negentig en een groot fan van u.
Ze is nog naar de fietselfstedentocht wezen kijken toen u meereed.”
Van Agt gaf haar een handkus, ze moest haar moeder alle goeds wensen.
Na afloop vroeg ik hem of hij vroeger veel Godfried Bomans heeft gelezen. Van Agt sloeg me amicaal op de schouder, merkte op dat hij de Leeuwarder Courant destijds een echte PvdA-krant vond en zei: ,,Ik zeg wel eens, ik ben een broeder in Bomans.”
Heeft hij die plechtstatige stijl dan bewust aangeleerd? ,,Nee hoor, dat groeit zo. Maar ik herinner me goed dat ik een opstel schreef in de derde klas van het gymnasium en de leraar er met het rode potlood had bijgeschreven: Wel erg een hoge-hoedenstijl.” 
<|endoftext|>
Ga toch in de grote stad wonen, man, adviseert de Russische schrijver Anton Tsjechov in bijna alle brieven die hij stuurde aan zijn vakgenoot Maksim Gorki. Gorki woonde in Nizjni Novgorod en Tsjechov begreep dat niet.
,,Wat moet u eigenlijk in dat Nizjni? Welke pek houdt u aan die stad geplakt? Als het u, zoals u schrijft, in Moskou bevalt, waarom woont u dan niet in Moskou? In Moskou zijn theaters enz. enz., en vooral – vanuit Moskou ben je zo in het buitenland, terwijl u, als u in Nizjni blijft, daar vast komt te zitten en
nooit meer verder zult komen dan Vasilsoersk. U moet meer zien, meer weten, bredere kennis opdoen.”
Dat was in 1900. Meer dan een eeuw voor Heleen Mees in de Volkskrant voorstelde om heel Friesland, Groningen en Drente naar de Randstad te laten verhuizen, omdat die streken toch afsterven. Kunnen ze daar mooi toeristengebied van maken.
Zelfde pleidooi, andere insteek.
Tsjechov denkt dat de kunst er beter van wordt, Mees ziet economische voordelen. Dat past bij deze tijd, waarin alles in geld moet worden uitgedrukt anders geloven de mensen het niet.
Tsjechov had ik van de boekenplank gepakt nadat ik vrijdagavond naar De Meeuw was geweest, de alom geprezen voorstelling van oud-leerlingen van Jeugdtheaterschool Meeuw. Het was een boeiende en levendige uitvoering, de zes acteurs hadden genoeg energie om een middelgroot dorp een jaar mee te verwarmen, maar dat hoef ik u niet te vertellenwant u bent er natuurlijk ook geweest.
Ook in dat stuk is er die hang naar de grote stad. Het platteland is slaperig, iets om de zomers door te brengen met vissen en boeken lezen. In de grote stad bruisen kunst en leven.
Deze uitvoering van De Meeuw staat daar zelf ook symbool voor. Want deze jonge Friese acteurs waren hier nu aan het werk, voor een redelijk gevulde zaal in de Harmonie. Maar driemaal raden waar ze wonen. (Nee, niet in Moskou. Dat was als metafoor bedoeld.)
<|endoftext|>
Achter filmer Mark Weistra hingen filmposters aan de muur, die ik meende te herkennen. Ik sprak hem op Skype, hij heeft een horrorfilm gemaakt die op het festival in Utrecht draait. In november is hij ook op het festival in Leeuwarden, want daar komt Weistra vandaan. (Zie verder het verhaaltje in Freed.)
,,Hangt daar de poster van Goonies aan de muur?”, vroeg ik, want die posters hielden me bezig. Hij keek om. ,,Die heb ik van vrienden gekregen op onze bruiloft vorig jaar”, legde hij uit.
,,Mijn gezicht en dat van mijn vrouw zijn in die posters gefo
toshopt. Die andere daar zijn Weird science, Raiders of the lost ark, Star wars en Back to the future, mijn all time favorite. Die heb ik wel honderd keer gezien.”
Als een gesprek zo’n kant op gaat, ben ik verloren. Al vrij gauw gaat het dan uitsluitend nog over film en filmers, en bestaat het gesprek vooral uit het opnoemen van titels. We hadden allebei een online lijst ingevuld, waar je van vijfhonderd topfilms moest aangeven hoeveel je er hebt gezien. Hij had er 437, ik 418. Maar hij heeft jarenlang een videotheek gehad en ik niet.
Ik moest ophangen, want ik wilde naar een bijeenkomst van jonge Leeuwarder filmers, of althans mensen die ervan dromen een film te maken. ,,Zeg maar tegen ze dat film best een harde wereld is”, zei Weistra.
,,Het lijkt niet op het romantische beeld van een film maken.
Er is veel getouwtrek, het is een klein zwembadje met ontiegelijk veel mensen die erin willen.
Maar zeg ook dat je aan de andere kant het plezier hebt en het enthousiasme om er een te maken, en dat je zo trots en blij kunt zijn als het is gelukt.”
Toen ik daar zat, sms’te ik hem. ,,Goonies kennen ze hier niet”, schreef ik. ,,Ze hebben het vooral over Quentin Tarantino.”
,,Niks mis mee”, schreef hij terug. ,,Maar er zit nog wel zo’n honderd jaar films voor hem.” 
<|endoftext|>
Sst, het begint. Zie jij Lutz al?
,,De economie is weer aan het groeien.” Da’s goed nieuws! ,,De werkloosheid is nog te hoog”. Hè, het begon net zo lekker. Zou zo’n geborduurde rugleuning veel onderhoud zijn?
,,Waar mensen in de knel komen, zijn aanpassingen nodig, zoals bij het persoonsgebonden budget.” Zo, die zit! Hij durft het wel te zeggen, evenzogoed. En dan hebben we de vluchtelingen nog niet eens gehad. Hee, daar staat Zuiderzee op de muur.
,,Iedereen wil gezond en zelfstandig oud worden.” Heeft hij vast van zijn moeder gehoord.
,,De kinderopvangtoeslag gaat omhoog. Er komen extra plekken voor peuteropvang die betaalbaar zijn voor alle ouders.
Het bevallingsverlof voor vaders wordt verlengd.” Hoe oud zijn hun drie meiden eigenlijk? Middelbare schoolleeftijd, al?
,,Samen met de Caribische delen van het Koninkrijk blijft Nederland werken aan een goede toekomst.” Dat moest hij zeggen, natuurlijk, vanwege het zwarte-pietengedoe.
,,Waar onder- en bovenwereld vermengd raken, wordt dit aangepakt.”
Goed zo. Opruimen die onderwereld!
,,Het meest prangend is de situatie van de grote aantallen mensen die in vaak onveilige en overvolle boten en op andere manieren naar Europa gaan om hier asiel te vragen.’’ Nou hopen dat ze een beetje moed tonen, net als in Duitsland, en niet meteen beginnen te krijsen van angst en mekkeren doe die deur op slot. Stil nou. ,,Dit vraagt om scherpe keuzes voor beperking van de instroom en een betere verdeling over de lidstaten.”
Hmm. Valt wat tegen. ,,Veiligheid en migratie zijn twee internationale hoofdthema’s die ook het Nederlandse EU-voorzitterschap in de eerste helft van 2016 zullen tekenen.” Oh wacht, misschien komt het nog.
,,Daarvoor is een innovatief Europa nodig met een goed functionerende interne markt en open handelsrelaties met de rest van de wereld.” Nee, het gaat toch weer over geld. Zullen we hem op een ander net zetten of wou je de hoedjes nog zien?
Volgens mij heeft Lutz er geen op. Dat heeft zo’n vrouw ook niet nodig. 
<|endoftext|>
Toen de Nederlandse zanger Lou Bandy, van vrolijke meezingers als Schep vreugde in’t leven en Louise, zit niet op je nagels te bijten, in 1959 zelfmoord pleegde, stond dat niet zo in de kranten. Nu is dat anders. Gewone mensen die zichzelf doden, halen nog steeds de krant niet, maar eens in de zoveel tijd is er een Kurt Cobain, een Herman Brood, een Antonie Kamerling of een Joost Zwagerman.
Dan komen volop psychiaters en vrienden aan het woord en staat depressiviteit weer even helemaal centraal.
Alle sombere mensen moeten de brief lezen die Gerard Reve in 1979 schreef aan zijn dokter, Jan Groothuyse (opgenomen in Brieven aan mijn lijfarts 1963- 1980). Die dokter was bezorgd dat Reve met zelfmoordplannen rond zou lopen. In die brief staat ondermeer: ,,Er is bij mij echter nogal wat, dat een zelfmoord in de weg staat”, aldus Reve. ,,Mijn agressie en mijn spanningen hebben een uitweg: mijn werk. Voorts gaan mijn depressies nooit meer zo diep, dat ik het leven zelf haat.
Ook heb ik een aantal echte, menselijke kontakten.’’
,,Wie plegen zelfmoord? Oude, doodzieke mensen met ondragelijke pijnen, lichamelijk of geestelijk.
Mensen die niet door de puberteit heen kunnen komen.
Mensen die de wereld om hen heen met een diepe rancune haten.’’
,,Bij mij is er een sterk gevoel van plicht en verantwoordelijkheid.
Een vrij groot aantal mensen zoude mijn dood ernstig verdriet doen. Bovendien: ik stel niet zulke hoge eisen meer aan het leven, dus een teleurstelling zoude niet zo gauw meer tot een kortsluithandeling kunnen leiden.’’
,,Voorts: het zijn de olijke broeders, de bonvivants, de grappenmakers die dag en nacht beweren dat alles zo ‘geweldig’ is, die zich opeens opknopen. De hypochonder en de pessimist worden niet zelden stokoud.’’
,,Dus: maak je geen zorgen.
Vaak denk ik bovendien: zo lang duurt het niet meer, dus we kunnen het beter rustig blijven uitzitten.’’
Die fantastische slotzin kan zo op een tegeltje. Al hielp het niet: dokter Groothuyse maakte in 1983 een eind aan zijn leven. 
<|endoftext|>
Twee vliegtuigen boorden zich vandaag veertien jaar geleden in de Twin Towers in New York. Er zijn beelden van, we weten het allemaal nog, het klopt, het is historie.
Andere geschiedenis is veel vager. Daar zijn geen plaatjes, namen of adressen, alleen sterke verhalen. Zoals het springen over het Naauw, waar deze column woensdag over ging. Overmoedige mannen zouden vanuit een winkelpand over het smalle Leeuwarder grachtje gesprongen zijn. Dankzij de reacties op de column weet ik nu dat het voor 1905 moet zijn geweest, want
toen zijn er hekjes om geplaatst om te voorkomen dat mensen in het Koninginnedag-gedrang in het Naauw zouden vallen.
Was het gymnastiekleraar Hijgenaar of zijn collega Hofstra die sprong? Was het een naamloze ‘sjouwerman’? Of de Akkrumer Herre Tjerks Voordewind, aan het begin van de negentiende eeuw, die later Tjerk Springer werd genoemd?
De vader van Jan Wyger Aarts uit Parrega vertelde het verhaal van de grachtspringer graag, zijn kinderen konden het op den duur wel dromen, maar wel in een andere versie. Vader Aarts was zeilmaker en had een bedrijf aan de Weaze, op nummer 40.
Volgens hem had het zich afgespeeld bij die – veel bredere – stadsgracht.
Ybele Dam brengt het weer terug naar het Naauw, naar hoedenzaak Bokma op nummer 8, die van zijn grootvader is geweest. Die vertelde over jongelui die over het Naauw sprongen.
Vooral tijdens de kermis was het raak. Ze startten in het pand van Joustra op nummer 2.
,,Misschien ook vanuit de zaak van mijn opa, maar dat weet ik niet zeker. Van daaruit was het slechts een meter of vijf en bij Joustra was een langere aanloop mogelijk.” Simon Popma weet dan weer zeker dat het de zaak van Bokma is geweest.
Zo is het toch vaag gebleven.
Dus stel ik voor: haal één keer die hekjes weg, bijvoorbeeld morgen op monumentendag en laten we over het Naauw springen.
Dan staat het eindelijk vast, dan is er voldoende beeld en bewijs en begin ik er nooit meer over. 
<|endoftext|>
Op een verjaardagsfeestje waar bijna iedereen bij de Condens had gewerkt, eind jaren zeventig, hoorde ik een kras staaltje uit de Leeuwarder geschiedenis.
Het was nog van ‘voor de oorlog’, zeiden ze. Een vage aanduiding, die betekent: lang geleden, toen mannen nog jenever dronken. Het speelde zich af op het Naauw, het smalste grachtje van de stad. Daar was, wist iemand te vertellen, ‘voor de oorlog’ een café, of misschien was het een winkel, in elk geval was het een diep doorlopend pand. En de metalen balustrade om het water heen stond er nog niet.
Overmoedige Leeuwarders met een slukje op (misschien was het dus toch een café) stookten elkaar op om over dat grachtje, in de breedte natuurlijk, te springen. De vermetelste van allemaal ging dan helemaal achterin het diepe pand staan, misschien zelfs in een schemerig magazijn daar nog achter, de anderen hielden de deuren open, hij nam een aanloop en sprong onder luid gejoel naar de overkant.
Het ging ook wel eens mis, wist de verteller. Dan knalden ze tegen de gemetselde walkant, als tekenfilmfiguren tegen een muur, stel ik me voor. Bij de toeristische praamvaart door de grachten vertellen ze dat verhaal ook, ik hoorde het vanmiddag omdat er net een voorbij kwam.
Het is een prachtverhaal, op het Naauw denk ik er altijd aan. Je hoort de mannen van voor de oorlog bijna schreeuwen. Zouden mensen het nog durven?
Kunnen?
Maar het is helemaal niet waar, vertelde iemand van het gemeentearchief me laatst. De gracht is al een eeuw omheind, kijk maar in de Leeuwarder beeldbank, daagde hij uit. Inderdaad, foto’s uit 1916 tonen houten hekken.
Weg met die anekdote? Helemaal niet. Op verschillende prentbriefkaarten uit 1902 is geen hek te zien. De mensen staan tot aan de rand toe naar de fotograaf te kijken. Voor een beetje springer moet het te doen zijn, zo te zien. En als iets kan, en het verhaal is mooi, dan is het wat mij betreft waar genoeg. 
<|endoftext|>
Journalistiek, las ik in het interview met Eelke Lok in Sneon & Snein, was vroeger veel beter. Toen had je nog gemeenteraadsverslagen. Nu heb je enkel twitterjournalistiek zonder relevantie. Dat vindt hij. (Ik niet, maar daar gaat het nu niet om. Het is een bekend verschijnsel dat journalisten, eenmaal gepensioneerd, gaan mopperen.
Of ze schrijven gewoon verder. Lees de verhalen maar eens op de website Fryslan1, de Henry Dunant van de Friese journalistiek, waar een bijna volledige gepensioneerde LCredactie op meevaart.)
Bij Omrop Fryslân was zondag een speciale uitzending van Fryslân Dok met Eelke Lok, want ook hij gaat met pensioen. Hij presenteerde een talkshow met gasten die vrijwel allemaal gepensioneerd waren. Ben de Graaf was er niet bij, maar Hylke Speerstra, oud-hoofdredacteur van deze krant, wel.
Dat moest natuurlijk over die vermaledijde twitterjournalistiek gaan. De journalistiek is niet meer wat het vroeger was, trapte Eelke af.
,,Dat zou ek net best wêze”, zei Hylke Speerstra. ,,De sjoernalistiek is better as froeger, ik doar dat tsjin eltsenien te sizzen. Der binne in hiele hoop goeie jonge faklju. Froeger wie der in hiele hoop mis.”
,,De sjoernalistiek is der net minder om. Mar de lêzer, dy hat tefolle noaten op de sang, te folle yngongen fan oare media, en de sjoernalistiek rint sadwaande op’e lêste fuotten. Mar ik fyn it kwalitatyf, seker by de kranten, net folle minder. Ik bin net sa’n kultuerpessimist op it ein fan’e rit. Sa.”
Maar die 140 tekens op twitter dan, sputterde Eelke. Daar ging Hylke niet op in, wel op iets anders: ,,Der is in bytsje romte foar de goeie sjoernalistiek.’’ Hij schetste het bekende beeld van teruglopende advertentie-inkomsten en abonnees. Dat kende Eelke nog niet, wat Hylke een ,,min teken’’ vond. En over Eelke heen had hij een boodschap aan deze redactie: ,,Kom op, LCredactie, lit fan jim hearre en pak se oan yn dizze provinsje.
Gjin vriendjespolitiek, mar der boppe-op sitte.” Misschien oordeelde ik hierboven toch te snel over mopperende gepensioneerde journalisten. 
<|endoftext|>
Het enige dat je volgens mij met gruwelijke foto’s kunt doen is er vaak en lang naar kijken. Dat doe ik nu al een dag met die hartverscheurende plaat van een driejarige peuter die als een pop in de branding ligt. Armpjes naast het lijf, weerloze blote benen, het gezicht smak in het zand.
Het is een reeks, die in ijltempo Europa doorging. Op eentje staat een Turkse politieman naast hem, als een verdrietige reus bij een klein, dood ventje.
Later tilt hij hem op, een gehandschoende hand onder de knietjes, de andere onder de nek.
De agent heeft zijn hoofd afge
wend, logisch, maar wij moeten kijken.
Het is afschuwelijk, afschuwelijk.
Of deze foto de vluchtelingen uit Syrië ,,een gezicht geeft”, zoals her en der beweerd wordt, weet ik niet. Elke week zijn er zulke vreselijke foto’s, er is een reusachtig menselijk drama aan de gang. Dit jaar waagden al zo’n 350.000 vluchtelingen de oversteek.
Maar dat zijn niet allemaal aandoenlijke peuters, dit komt veel harder aan.
En het wakkert het knagende, machteloze gevoel aan dat er iets moet gebeuren. Dat wij dat moeten kunnen. Zo’n groot project als Europa, waarin zelfs arme landen relatief rijk zijn, moet in staat zijn een behoorlijke opvang te regelen. Niet alleen dat, het moet ook een normale binnenkomst kunnen regelen.
Dat mensen op de vlucht bij ons aan de voordeur hun leven moeten wagen in gammele bootjes is barbaars en idioot.
Daarom, denk ik, loopt het nu storm met privé-acties. In Duitsland was dat al, in Nederland komt het sinds die foto op gang.
Net als het begin van dit stukje is dat voor een groot deel sentimentaliteit en daar moet je mee uitkijken, want dan zie je de dingen niet helder meer. Voor je het weet is er een televisieshow met bekende Nederlanders of zitten er dj’s in een Glazen Huis, en is betrokkenheid entertainment geworden. Maar voorlopig is het goed, dat die foto dat effect heeft. Los daarvan is het afschuwelijk. 
<|endoftext|>
column asing walthaus Brantgum heeft een knus kerkje. De dames in de bank voor me woonden er en ik complimenteerde ze met het fraai onderhouden gebouw.
,,As jo dizze tsjerke al moai fine, dan moatte jo ris nei Waaksens”, zeiden ze, want in Brantgum relativeren ze alle vleierij.
Daar was zondagmiddag een herdenking voor professor Tony Feitsma. Het heette festival, maar veel feestelijks was er niet aan, al werden er twee mooie boeken gepresenteerd. Het was, eerlijk gezegd, saai. En dat had ik niet verwacht. Want Feitsma was niet alleen wetenschapper, ze
was ook een fel, onvermoeibaar strijder voor het Fries.
Daarin ging ze ver. Oud-collega Kerst Huisman verklapte glunderend dat ze eens zo ontstemd was over een artikel van hem, dat ze had gebeld, zich aan de telefoon steeds meer opwond en uiteindelijk uitriep dat als ze nu met een pistool op de redactie zou lopen, het laatste uur van Kerst geslagen zou zijn.
Iets van die strijdbaarheid hoopte ik in Brantgum te zien.
Hier zaten ze immers, de mensen die de barricaden op zouden kunnen over Friese rechtszaken in Almelo en zo.
Feitsma had daar al lang werk van gemaakt, draufgängerisch als ze was. Zo omschreef hoogleraar Fries Goffe Jensma haar. ,,De oanfal wie de bêste ferdigening”, zei hij. Maar het bleef nu bij samenzang en liedjes van Gysbert Japicx.
De hele tijd fladderde er een vlinder door de kerk. Bij de witte muren op, langs het gewelf, de kroonluchters, de olijfgroene gordijnen, speurend naar een open raam. Terwijl Jensma aan het woord was, landde het diertje op zijn hoofd.
De hele kerk lachte. Jensma zei: ,,Sil ik der dan mar mei ophâlde?”
Bij de borrel na afloop suggereerde hij dat deze atalanta waarschijnlijk de reïncarnatie van Tony Feitsma zelf is geweest.
Dat sluit ik niet uit. Vermoedelijk heeft ze als vlinder geprobeerd hem aan zijn haren naar buiten te slepen, en daarna alle anderen. De echte wereld in, vooruit! Daar moet het gebeuren!
Maar ja, wat kun je uitrichten, als je maar een vlinder bent. 
<|endoftext|>
Eén oude meneer verliet voortijdig het Rengerspark.
,,Ze hadden het moeten afgelasten”, zei hij. ,,Ik ga terug naar Zeist.”
Helemaal ongelijk had hij niet. Tijdens de Indië-herdenking woensdag ging het plenzen, in de lucht donderde het, regenschermen klapten open. Eregast luitenant-generaal Ted Meines, bijna 94 en met imposante snor, zat onder een grote blauwe plu.
Hij was met applaus ontvangen, al dreigde het mis te gaan omdat het batterijtje van zijn gehoorapparaat leeg was. Haastig was er een nieuw batterijtje geregeld.
Zo hoorde ook hij de herdenkingsrede van Pia van der Molen uit Bussum, die onder een parasol stond.
Tot mijn verrassing begon zij over Rawagede (klemtoon op de laatste, scherpe e). Het Indonesische dorpje waar in december 1947 alle 431 mannelijke inwoners ,,opzettelijk en meedogenloos” (aldus de Verenigde Naties) zijn vermoord, door Nederlandse militairen die een vrijheidsstrijder dan wel terrorist zochten.
Een gevoelige zaak, symbolisch voor de omgang met onze koloniale geschiedenis.
Rawagede werd woensdag ook aangestipt door Bert Koenders, minister van Buitenlandse Zaken, op de Nationale Dag van Indonesië in Den Haag. Hij had het over de herstelbetalingen die in 2013 zijn gedaan aan de weduwes van Rawagede, over dat de periode voor zulke claims net met twee jaar is verlengd en Nederland de zwarte bladzijden van de eigen geschiedenis onder ogen moet durven zien. Hij haalde Multatuli aan: ,,Een verloren illusie is een gevonden waarheid.”
Of men daar in het Rengerspark een boodschap aan heeft?
De regen woei over, tijdens de kranslegging was er zelfs iets van zon, er werden twee coupletten Wilhelmus gezongen en mevrouw Steenstra uit Emmen kon toch nog haar jaarlijkse voordracht houden, met een regel over bagger, die bitter smaakt op den duur.
Bij de uitgang van het park wachtten twee Dokkumer veteranen, begin negentig, op hun auto. Beiden reden nog zelf. Hoe vond u het deze keer, vroeg ik.
,,Ik kon het slecht verstaan”, zei de een. ,,Daar moet de organisatie volgend jaar beter op letten. Want dan komen we weer.” 
<|endoftext|>
Er kwamen deze zomervakantie twee ansichtkaarten.
Twee.
Niet eens thuis op de deurmat, maar op het werk, van collega’s die op Sicilië en in Kroatië zijn geweest. Mooie oorden met tempels en pittoreske kronkelstraatjes onder strakblauwe luchten.
Ansichtkaartenrekjes zijn er nog volop, elke winkel heeft ze.
Maar de ansichtkaartenzender sterft uit. En het gaat hard. In een recent artikel over millennials (de generatie mensen die eind vorige, begin deze eeuw geboren zijn en denken dat
Google en platte televisies er altijd zijn geweest) staat als aardigste weetje dat ze nog nooit aan een postzegel gelikt hebben.
Deze mensen, ze gaan nu ongeveer studeren, weten niet dat aan zo’n zegel likken (of natmaken met zo’n oranje sponsje in een houder op het postkantoor) vroeger de enige manier was om ervoor te zorgen dat een postzegel aan een kaart of brief bleef kleven. De smaak van zo’n zegel kennen ze evenmin.
Nou mis je daar ook weinig aan, maar die blijft je toch je hele leven bij.
Deze generatie gaat, net als de generaties ervoor, vast op vakantie naar zonnige en avontuurlijke plekken. Maar ze gaan geen kaarten sturen en dat is een verlies. Want voor een thuisblijver in de zomer is niks leuker dan een ansicht op de mat van Machu Picchu, het Drielandenpunt bij Vaals of een Hotel Miramar waarop met een balpen een pijltje bij een balkon is getekend.
Op de achterkant een fleurig tekstje of glimlachend zonnetje en wat namen in verschillende handschriften.
,,Stuur je wel eens ansichtkaarten?”, vroeg ik aan een stagiair die mij een millennial leek. ,,Kerst en verjaardagen niet meegerekend?”
,,Soms aan mijn beppe”, zei hij. ,,Die vind dat wel leuk, maar dan moet iemand anders me er wel aan herinneren. Ik ben trouwens geen millennial, maar van ’92.”
Zo hard gaat het. Twee kaarten deze zomer. En honderden Facebook-foto’s van blote voeten met daarachter een strand of een zwembad. Net of dat zo smakelijk is. 
<|endoftext|>
Zondag gaf Jan een feestje in Amsterdam. Hij woont zo gunstig dat alle boten van Sail langs zijn woning de stad uit zouden zeilen, ook het Chileense martelschip Esmeralda en de Christian Radich uit Noorwegen. Daar is in de jaren vijftig een breedbeeldfilm (Windjammer) over gemaakt in een experimenteel systeem met drie camera’s.
Zulke films werden vertoond op drie doeken naast elkaar, wat indrukwekkend moet zijn geweest.
Naast cadetten in de mast zag je ook Nederlandse meisjes een klompendans doen.
Maar voor deze Sail moest ik iets overwinnen. Er waren bijna 2,3 miljoen mensen in de stad, er waren crowdcontrol-systemen en het gedonder begint natuurlijk al bij het Centraal Station.
Daarnaast heb ik in Harlingen vorig jaar iets geleerd over mezelf en grote schepen. Van twee of drie reusachtige zeilschepen kan ik erg onder de indruk zijn, want ze zijn fabelachtig mooi.
Als kind van de Onedin-Linegeneratie hoor ik er automatisch de muziek van Aram Khatchatu
rian bij. Maar hoe meer er bij elkaar zijn, hoe minder aandacht ik voor elk schip heb. Dat is het Italiaanse-kerkeneffect, zeg maar, of het Stendhal-syndroom.
Bovendien is het onwaarschijnlijk dat je zelf op zo’n Christian Radich mag. Enfin, ik wandelde gistermiddag dus gewoon door Leeuwarden.
In de Prinsentuin speelde een bandje. Twee jongens schaakten op het gras met glazen schaakstukken: doorzichtige tegen matglazen. Mensen op bootjes dronken bier en wijn. De Pier Pandertempel was open, een man las peinzend de beeldennamen: ,,Moed, Gedachte, Uchtend, Gevoel, Kracht.”
Blote kinderen renden door de bedriegertjes van het Zaailand.
Twee mannen zaten met snorkels en zwemvliezen op het terras aan de Tweebaksmarkt.
,,We hebben een beachparty”, zeiden ze. Een oude mevrouw leunde uit haar raam aan de Molenstraat en zwaaid haar bezoek na. Een brug stond open, een klok luidde, de zon scheen.
Kent u die mop van die man die naar Sail zou? Die bleef steken in de zomerse provinciestad op zondagmiddag. En vond het wel best, zo.
<|endoftext|>
Alles rond de JSF, het toestel dat de F-16 in Nederland opvolgt, is het speelterrein van insiders en belanghebbenden die elkaar tegenspreken.
Ja, het is duur (4,5 miljard in tien jaar) en er komen er 37.
Maar levert het Nederland banen op? Is het de beste keus? De meningen verschillen.
Woensdagavond draaide Vandaag kopen we een vliegtuig in Forum Images in Groningen.
Een film van Robert Oey over de besluitvorming rond de JSF. De luchtmacht wilde hem, de politiek zwalkte, daar komt het op neer.
Oey was erbij, het nagesprek zou ik doen. ,,Dat wordt nog wat”, zuchtte de programmeur die me opwachtte. ,,Er zijn maar zes kaartjes verkocht.” - ,,Acht, nu”, riep de man achter de kassa.
Het werden er twintig, wat ik niet gek vond.
Een van hen bleek Johan Boeder uit Kesteren te zijn. De software- ontwikkelaar die al jaren de kritische website jsfnieuws.nl bijhoudt. Dagelijks kwam hij om vier uur uit bed om het net af te speuren naar JSF-nieuws. Er kon geen schroef lostrillen of Boeder gaf het door.
Mensen van defensie wijzen er geërgerd op, dat hij slechts amateur is. Ze kunnen gerust zijn: Boeder is aan het minderen.
Hij heeft een beroerte gehad, zijn vrouw eist dat hij meer slaapt. Toch kwam hij in Groningen zijn twijfels uiten over het toestel. Die had hij in de film ook willen zien.
Oey kiest geen partij. Luchtmachtmensen hadden hem gezegd dat de JSF nu goede diensten had kunnen bewijzen boven de Oekraïne. Dat kan best waar zijn, vond hij.
In de zaal stond een ander op, wiens mening ook al vaststaat.
,,Mijn naam is Willem Hageman”, zei hij verhit. ,,Oud-jachtvlieger.
Dat toestel is een ramp, een kat in de zak! Het is lomp, kan maar een uurtje vliegen, en dan ook alleen nog maar rechtuit.
Dat aspect mis ik hier.”
,,Ik heb geen verstand van vliegtuigen”, zei Oey diplomatiek.
,,En voor straaljagers heb je niet zoiets als Top Gear.”
(Op 31 augustus zendt de NCRV de documentaire uit.)
<|endoftext|>
Het mysterie van Virginia Dare is opgelost. Min of meer. Dankzij de archeologen.
Gisteren was Virginia Dare jarig, maar ze vierde het niet.
Dat doen vrouwen niet als ze 428 worden. Anderen vierden het voor haar op Virginia Daredag.
Vooral de inwoners van Roanoke, een schiereiland voor de oostkust van de Verenigde Staten, waar haar standbeeld staat. Ook bruggen, wandelroutes en streekproducten zijn naar haar vernoemd.
Virginia Dare is het eerste Engelse meisje dat geboren werd
in de Nieuwe Wereld, Amerika dus. Dat was in 1587, toen die wereld voor Europeanen nog echt nieuw was, veelbelovend en gevaarlijk.
Een Engelse schilder en kaartenmaker, John White, wist 115 landgenoten om te praten om er een nederzetting te beginnen.
Ook zijn pasgetrouwde dochter ging mee, Virginia Dare was zijn kleindochter.
Het was geen makkelijk bestaan en voedsel was schaars, zodat White hetzelfde jaar nog naar Engeland terugvoer om voorraad te halen. Het werd een lange trip door slecht weer en een Engels uitvaarverbod. White werd onderweg in zijn kont geschoten door Franse piraten.
,,Heel vernederend”, schreef hij in zijn dagboek.
Pas in 1590, precies op de derde verjaardag van kleindochter Virginia, kwam opa terug op Roanoke Island. Daar was niks meer. Mensen spoorloos, gebouwen verzakt. In een paal was CROATOAN gekerfd, de naam van een indianenstam een eiland verderop. Er is nooit iemand teruggevonden en het raadsel van the lost colony was geboren. Waren ze omgekomen in een storm of van de honger?
Vermoord door indianen? Ontvoerd door aliens? Het is allemaal wel eens beweerd.
Op een kaart van White stond een vlek, waar ze in het British Museum twee jaar geleden een ingetekende, roodblauwe ster onder ontdekten. Op die plek, waar nu onder meer een golfbaan is, gingen archeologen graven. En bingo, allemaal aardewerkscherven uit de tijd van die eerste kolonisten. Het is geen hard bewijs, maar het idee is nu dat de pioniers landinwaarts zijn getrokken en opgingen in de inheemse bevolking. Ook Virginia Dare, hopen we dan maar. 
<|endoftext|>
Zeventig jaar geleden was de oorlog afgelopen. Uit het dagboek van mijn pake maak ik op dat in de tweede helft van 1945 veel werk werd gemaakt van de tribunalen die over ‘foute’ Nederlanders moesten oordelen. Volgens pake was het ,,in oarsaak fan spottend gegnys”.
In augustus 1945 verwijst hij instemmend naar een hoofdartikel in Trouw, dat de zuiveringen een kankergezwel in het Nederlandse volksleven noemt.
Hij haalt Jan Piebenga aan, uit de krant die u nu leest (en destijds Leeuwarder Koerier heette) over
,,ûnkristlik gedoch” met NSB’ers, die wellicht naar de koloniën verscheept gaan worden.
Want ook daar was iets loos.
Op 17 augustus 1945 hadden ingenieur Soekarno en doctor Hatta de onafhankelijke Republik Indonesia uitgeroepen. In Nederland werd dat als nationalistisch opstootje gezien, misschien ingestoken door de Japanners.
Nederland zou er, volgens een commentaar in deze krant, ,,snel en doortastend” schoon schip moeten maken. Niemand voorzag dat de Proclamasi van Hatta en Soekarno grote gevolgen zou hebben, geschiedenis herken je achteraf pas.
,,Mei Ynje hat it regear de hannen follernoch”, schrijft pake in oktober. Er is sprake van het sturen van soldaten en er is gezegd dat er daarginds geen zuiveringen zullen zijn. ,,De kliek dy’t Nederlân regearret kriget de kans net har smoarrich bedriuw ek dêr ut te fieren.”
Dat pakte anders uit. Het jaar erop vertrokken de eerste Nederlandse militairen, er kwamen twee ‘politionele acties’ en er waren wreedheden van Nederlanders, waar al jarenlang discussie over is. Want was zulk ,,smoarrich bedriuw’’ nu een uitwas, of was het structureel?
Het tweede, zegt historicus Rémy Limpach in een proefschrift waar hij volgende maand op promoveert. NRC schreef er dit weekeinde over, Nederlanders doodden en mishandelden Indonesiërs op grote schaal, ,,meestal buiten onmiddellijke gevechtsacties”. Volgende week woensdag, bij de jaarlijkse Indiëherdenking, zit het Rengerspark vol mensen die daar heel anders tegenaan kijken.
Pake zag dat zeventig jaar geleden niet aankomen. Ook niet dat zijn beide zoons erheen zouden gaan. Ze kwamen ongedeerd terug, maar hebben nooit iets over die tijd verteld. 
<|endoftext|>
Maakt geld gelukkig?
Mensen hebben het daar graag over, als is het antwoord inmiddels bekend: ja en nee. Vijf jaar geleden is het voor eens en altijd onderzocht door onderzoekers Daniel Kahneman and Angus Deaton. Natuurlijk in Amerika, waar het ‘najagen van geluk’ als grondrecht in de onafhankelijkheidsverklaring staat.
Ze legden de gegevens van 450.000 Amerikanen naast elkaar. Ze onderscheiden ‘emotioneel welbevinden’ en ‘levensbeoordeling’.
Het eerste is hoe je van dag tot dag voelt, blij, ver
drietig, dat soort zaken (ga naar de tekenfilm Binnenstebuiten, die legt het geweldig uit). Het tweede is hoe je het leven waardeert als je erover nadenkt.
Technisch allemaal, maar de slotsom is dat je tenminste 75.000 dollar moet verdienen om je goed te voelen. Wordt het meer, dan is dat fijn voor je levensbeoordeling, maar emotioneel word je er niet anders van.
Dat onderzoek sprak Dan Price aan, de eigenaar van een bedrijf dat geld int voor creditcard- maatschappijen. Hij kondigde in april aan, dat alle werknemers (120 man) voortaan 70.000 dollar gaan verdienen.
Voor veel is dat een sprong omhoog, voor hemzelf juist niet, want hij ving iets van een miljoen.
Interessant experiment.
Dat heeft hij geweten.
Het heeft het bedrijf honderden extra klanten opgeleverd, zodat er meer personeel nodig was. Maar Price is ook een ketter die de natuurlijke orde van de economie in de war schopt.
Loon is immers de prikkel om luilakken aan de gang te krijgen en hoe meer loon, hoe harder en beter ze werken. Economen betogen dat dit gevaarlijk is, het wakkert luiheid aan, het is oneerlijk tegenover ervaren oudgedienden (twee zijn er opgestapt) en gelukkige medewerkers zijn niet per se goede medewerkers.
Price weet dat ook allemaal niet, hij probeert het en hoopt er het beste van, zegt hij in een filmpje op de website van de New York Times. Hij vertelt dat zijn eigen inkomen weer net zo laag is als toen hij begin twintig was. Maar hij maakt geen ongelukkige indruk. 
<|endoftext|>
Ik ging naar de Harvard Krokodiloes om Blues in the night te horen.
De zanggroep was mij onbekend, maar op Harvard studeert het puikje van de Verenigde Staten. Als aanstaande presidenten, professoren en topondernemers voor je komen zingen op het Oldehoofsterkerkhof wil je erbij zijn.
Bovendien staat op hun website dat ze liedjes zingen uit The great American songbook. Dat is de pompeuze verzamelnaam voor musical-, film- en jazzliedjes die elke Amerikaan kent, of moet kennen. En wij ook, opgevoed als we zijn met Amerikaanse muziek en films. Summertime, Night and day, Blue moon, Tea for two, Alexander’s ragtime band, Que sera, sera. Teksten over de liefde en het leven met lekkere deuntjes, waar je alle kanten mee op kunt. Daarom zijn er zoveel uitvoeringen van.
Een van mijn favorieten is dus Blues in the night, al is dat politiek misschien niet langer correct.
Want hier doen twee blanke muziekschrijvers (Harold Arlen en Johnny Mercer) een poging om zwarte muziek te maken. Ze schreven het voor de gelijknamige film uit 1941. Daarin treffen blanke jazzmuzikanten elkaar in de gevangenis van Saint Louis en bedenken dat ze een band willen beginnen. ,,Maar dan wel met onze eigen muziek!”, roept een van hen. ,,De blues, de echte blues, het soort dat uit de mensen komt!” Ja, ja, dat willen we, knikken de anderen.
Dan begint een cel verder een zwarte man te zingen, met een diepe bas: ,,My momma done told me, when I was in knee pants…” De muzikanten kijken elkaar verbluft aan. Dit is het!
De film is vergeten, maar het lied werd beroemd. Jan en alleman zingen het, pas nog Katie Melua. Maar niet de Harvard Krokodiloes, maandagavond. Ze deden wel andere songbookdingen, Danny Boy, My Funny Valentine, Just one of those things, dus ik klaag niet. Wel overwoog ik even om luid Blues in the night! te roepen, als verzoeknummer.
Maar ze zijn van Harvard, die hoeven zich van niemand iets aan te trekken. 
<|endoftext|>
De Britse motorbouwer Ariel maakte in de jaren dertig, veertig en vijftig motoren met vier cilinders, in paren achter elkaar geplaatst met twee verbonden krukassen.
Zwak punt was daarbij de bovenliggende nokkenas.
Normaal had ik dit niet geweten, maar op een tuinfeest raakte ik zaterdag aan de praat met een accountant. Midden vijftig, schat ik. Zoals velen met een saai beroep sprak hij graag over zijn hobby: motoren. Omdat hij uit Hengelo komt, zei hij moooter, wat veel mooier klinkt.
Als student economie reed hij
BMW, maar toen kwamen vrouw, zoon en baan en was het over met de motoren. Een jaar of wat geleden is hij weer begonnen.
Op een bepaald moment had hij er vier, waaronder een echte Ariel Square Four.
,,Maar daar wilde ik af”, besloot hij. ,,Ik was er bang voor.
Het is Engels he? Dat gaat allemaal kapot.”
HIj vond een koper in Enge
land, en hij reed de Ariel daar zelf heen. Naar een arbeidershuisje in York, met overal motoren.
,,Ze stonden in de kamer en de keuken, allemaal zo verroest dat ze niet meer reden. Weet je wel hoe lang een mooo-ter moet roesten voor hij niet meer werkt?”
De enige plek in huis waar geen verroeste motor stond was de slaapkamer, waar de vrouw van de koper in bed lag. Ze leed aan ms en zou het niet lang meer maken. Terwijl haar man thee haalde verklapte ze: ,,Ik heb tegen hem gezegd, je moet een mooo-ter kopen die rijdt, voor als ik er niet meer ben.”
De zoon van de accountant heeft nu ook een motor. Een Honda, gekocht voor 450 euro, want die Japanse dingen kosten niks meer. Zoon rijdt goed, vader heeft al eens achterop gezeten.
Zijn zoon is er nu mee op vakantie.
Maar dat is verkeerd afgelopen, want de motor ging stuk en staat nu in Triëst.
,,Als vader maak je je daar toch zorgen over”, zei de accountant die motoren verzamelt.
,,Wat mij betreft stopt die jongen met mooo-terrijden.”
<|endoftext|>
Het was een gek moment woensdagavond toen vier leden van Het Collectief overeind sprongen en elkaar juichend in de armen vielen. Ze hadden net gehoord dat hun voorstel voor een korte film (Drie mensen vinden een auto) 10.000 euro krijgt en ze de film nu razendsnel moeten maken, zodat hij vertoond kan worden op het Noordelijk Film Festival in november. ,,Ik sta gewoon te trillen!” riep actrice Ali Zijlstra, een van hen.
Dat Collectief bestaat uit een man of acht, mensen die elkaar
kennen van het Stedelijk Gymnasium in Leeuwarden. Ze zitten nu overal in Nederland en komen wekelijks bij elkaar om over de film te praten, het draaischema ligt zelfs al klaar.
Gek was dat moment omdat de zaal in Slieker Film verder gevuld was met de indieners van zes filmprojecten die het niet waren geworden. We krijgen dus geen Friestalig drama over een bejaard echtpaar dat waardig wil sterven, geen film over het maken van een film, geen komedie over Poolse theatermakers die voor gastarbeiders worden aangezien.
Ook geen film over een oorlog die in de naaste toekomst uitbreekt in Leeuwarden.
Het applaus klonk daardoor wat mager, maar de leden van Het Collectief (,,we zijn nog aan het nadenken over een betere naam’’) waren te opgetogen om het te merken.
,,Hun idee zag er goed uit’’, zei jurylid Christiaan van Duuren bij het drankje na afloop. ,,Het deed denken aan de films van Jeunet, Amélie en zo. Als een hele eigen wereld.’’ ,,Jeunet?’’, zei Max Lunter, die Drie mensen vinden een auto gaat regisseren.
,,Ik heb meer met regisseur Edgar Wright, ken je die?’’ (Natuurlijk ken ik die, maar ik wilde niet eigenwijs overkomen. Wright maakte komedies als Shaun of the dead en Hot Fuzz, schreef het script van de Kuifjefilm van Steven Spielberg en hij zou oorspronkelijk Ant-man regisseren.)
We gaan het in november zien. Ik was ook nog nieuwsgierig naar de oorlog in Leeuwarden, maar de man die dat had verzonnen was hem al gesmeerd.
<|endoftext|>
Kent u een Kevin? Het moet haast wel, want er zijn 23.162 Nederlanders die zo heten. Wees vriendelijk voor hem, want Kevin heeft het moeilijk. Wie Kevin heet rookt vaker, heeft een lager zelfbeeld en is lager opgeleid dan veel anderen. Op dating-websites loopt hij meer kans op een blauwtje.
Lees het onderzoek van de Duitse psycholoog Jochen Gebauer en zijn team er maar op na. Wie Kevin heet, krijgt de helft minder reacties op datingsite eDarling dan wie Alexander heet. Dat klinkt als die onderzoe
ken naar reacties op sollicitatiebrieven die met een Hollandse naam of juist een Marokkaanse zijn ondertekend.
Kevin, eigenlijk een Ierse voornaam, werd hier in de jaren tachtig populair (zie de voornamenbank van het Meertensinstituut) en zat in 1992 op zijn top. Dat was het jaar van The bodyguard met macho pin-up Kevin Costner en Home Alone 2 over het schrandere jongetje Kevin McCallister.
In Duitsland laat woordenboekmaker Langenscheidt elk jaar stemmen op het Jugendwort des Jahres. Het is meer een taalspelletje dan een serieuze verkiezing en op de lijst met nominaties staan altijd leuke vondsten.
Uit de oogst van dit jaar zijn dat Tinderella (een meisje dat veel op afspraakjessite Tinder zit), Smombie (iemand die op straat enkel op zijn smartphone kijkt, een combinatie van zombie en smartphone), Maulpesto (slechte adem) en rumoxidieren (chillen, letterlijk: rondroesten).
De meeste stemmen gingen daar echter naar Alpha-Kevin, een woord dat Duitse jongeren blijkbaar gebruiken om een mega-sukkel aan te duiden. Een gewone Kevin is al erg, maar als je een alfa-Kevin bent… Daar kwam zoveel protest op, dat Langenscheidt het woord vorige week van de lijst heeft gehaald. Dat is sinds 2008, toen ze met die jeugdtaal zijn begonnen, nog nooit gebeurd.
Volgens een berichtje op de website waar gestemd kan worden, waren veel mensen persoonlijk geraakt door de keuze.
,,We wilden geen concrete personen discrimineren”, laten de organisatoren weten. Raar, want bovenaan staat nu Merkeln, wat betekent: niets doen, geen besluit nemen. Is Merkel dan geen concreet persoon, stelletje alfa- Kevins? 
<|endoftext|>
De man op deze foto is Theun Plantinga, theatermaker, zanger, regisseur.
Je moet het weten, anders herken je hem niet.
,,Die pruik was killing”, vertelt Plantinga (hij komt uit Veenwouden) een dag na zijn eerste Canal Pride. De pruik komt uit de musical Priscilla, naar de travestiefilm The adventures of Priscilla, Queen of the Desert.
,,Hij zat na verloop van tijd niet echt lekker. Ja, als je er twintig minuten in danst in een voorstelling, maar niet een hele dag.”
Ik vroeg het hem want ik ben al jaren benieuwd naar hoe zo’n vrolijke botentocht eindigt. In het NOS-journaal zie je iedereen energiek dansen en zwaaien, terwijl de glitters en papiersnippers in het rond dwarrelen. Maar
hou je dat een dag vol? Een homo is ook maar een mens.
Het schminken begon om negen uur, de boottocht om elf uur, half zes zat het erop. Da’s dik zes uur! ,,Muziek op, en gaan”, zegt Plantinga. ,,Die uren door de grachten vliegen om. Je voelt alleen aan je lijf dat het lang is.” Lichamelijk was hij uitgeput, maar geestelijk wilde hij nog wel een keer. Toen hij, afgeschminkt en wel, naar huis liep en mensen op een terras naar hem keken, begon hij automatisch weer naar ze te zwaaien.
Als travestiet op een boot staan is een ding, maar loopt hij met zijn vriend hand in hand over straat? ,,Het zou in Amsterdam nog kunnen, maar ik ben toch te bang voor reacties en ik zoek het niet graag op. Ondanks gaypride hebben we als tolerant land nog een hele weg te gaan.
En Friesland is helemaal niet tolerant. Ik mag openlijk gay zijn, ‘oh ja, maar dat is Theun’, maar ik ken zoveel die uit angst in de kast blijven omdat ze niet the only gay in the village willen zijn. Begrijp ik, maar het is natuurlijk schandalig.”
<|endoftext|>
De bijlage Sneon en Snein van deze krant heeft elke week aandacht voor een van de Waddeneilanden. Hoogtepunt was afgelopen zaterdag, al is dat misschien een kwestie van smaak.
Wekelijks komen vooral leuke en gezellige dingen naar voren.
Lekker eten, koddige eilanders, natuurwandelingen. En het rekent een beetje af met vooroordelen.
Texel een stuk Noord- Holland met een sloot ertussen?
Vlieland voor de rijken? Terschelling verlengstuk van Amsterdam?
Ameland toevluchtsoord voor arme Leeuwarders en
rijke Duitsers? Schiermonnikoog voor pensionado’s? Welnee, allemaal zijn ze even open en gastvrij.
Economisch lifestyleblad Quote bekijkt ze deze maand met een andere bril. Hier zijn de eilanden, Vlieland voorop, ,,het domein van de rijkenelite”.
Oorden vol luxe, loungeterrassen, restaurants met topkoks, jacuzzi’s en winkels om in te powershoppen. Geen idee wat dat is, maar ik ga er vanaf nu op letten. Het is ook vooral Vlieland waar het geld bij de plinten opklotst. Kocht de ene miljonair een al bestaande villa voor 1,4 miljoen, een ander, vastgoedondernemer Michael van de Kuit, schafte een oud huis aan voor 1,2 miljoen euro. Dat gaat plat en er komt iets nieuws voor in de plaats. Nog een ander, Jan-Peter Cruiming van vacaturesite Jobbird, zegt: ,,Het is echt duur hier.
Het lijken wel de prijzen in New York.’’Ameland, Terschelling en Schier verbleken daarnaast een beetje. Op Terschelling woont blijkbaar niemand van de Quote 500-lijst, alleen Jort Kelder heeft er een huisje. Op Ameland staan wel huizen van rijken, maar de Vlielandisering is hier nog in ontwikkeling. Al zijn volgens horecaman Harold van Workum ,,de mojito’s en Corona’s niet aan te slepen”.
Op Schiermonnikoog krijgen de Quote-journalisten een koude douche in hotel Van der Werff, dat hen aan Omroep Max herinnert.
,,Je gasten wegkijken is hier tot kunst verheven”, vinden ze, en cappuccino verkopen ze daar ook al niet. Gauw naar de overkant, naar Hotel Graaf Bernstorff, daar hebben ze dat wel.
Ook een eilandbeeld, al moet de slotsom zijn dat ze bij Quote meer weten over geld dan over waarde.
<|endoftext|>
De eerste keer dat ik Reitze Ketellapper zag, werd hij als held binnengehaald met een helikopter. Het was in de sporthal in Stiens, waar in 1996 gevierd werd dat hij een ton (in guldens) bijeen had gekregen om stichting Abe! van het bankroet te redden.
Dat was me wat. Abe! was twintig jaar geleden een spektakelstuk (budget: 2,2 miljoen gulden) in het Heerenveenstadion.
Het ging over Abe Lenstra en zijn rol in de legendarische wedstrijd Heerenveen-Ajax uit 1950 . Een half uur voor het einde stond Heerenveen 1-5
achter, het eindigde in 6-5.
Het was voetbal, musical en theater door elkaar. Maarten Spanjer was Ajax-speler Rinus Michels, Peter Tuinman was de gewichtige Heerenveenvoorzitter, Hilbert Dijkstra was Abe Lenstra. Alle goals werden nagespeeld, met de jonge Ronnie Pander als Abe. Foppe de Haan leerde hem ‘hoekiger’ te bewegen, zoals voetballers vroeger deden. De muziek was van de onlangs overleden John Eskes.
Geweldig om te zien, het stadion veranderde in een reusachtige vijver waarop Abe in een bootje dobberde, een koorddanser liep hoog boven de tribunes, er landde een helikopter met een operazanger erin.
Mooie avond.
Maar er waren te weinig betalende bezoekers, er was gul met vrijkaarten en presentjes omgesprongen.
De helikopterverhuurder, een grote schuldeiser, vroeg het faillissement van stichting Abe! aan. De gemeente Heerenveen sprong extra bij, maar de provincie vond het wel welletjes zo.
,,Su’n machtich stikje promoasje en dan sil dat op su’n manier eindige”, zei Reitze Ketellapper, die het stuk zelf nooit had gezien. ,,Efkes meiinoar de skouders derûnder en it is klear.” Hij begon een certificatenactie, Hâldt Fryslân heech, bedrijven konden er een kopen voor 500 of 1000 gulden. Tot in de bioscoop toe zag je de ingelijste papieren hangen, een soort zwemdiploma’s met de foto van Abe Lenstra op de achtergrond.
Hij kreeg het voor elkaar. Bij de sporthal landde weer een helikopter, nu met Reitze Ketellapper erin, die Fries gezichtsverlies had voorkomen. Ook een soort 6-5. 
<|endoftext|>
In zijn allereerste optreden in een film, vandaag 75 jaar geleden, duikt Bugs Bunny op uit een konijnenhol. Verderop staat de jager de andere ingang van het hol uit te graven.
Bugs Bunny tikt de jager op zijn kale kop en neemt nonchalant een hap van zijn wortel. De jager kijkt op, Bugs Bunny kijkt het konijnenhol in en vraagt: ,,What’s up doc?”
Dat was, vertelde tekenfilmmaker Tex Avery, een doodgewone uitdrukking in de streek in Texas waar hij vandaan kwam.
Maar het bioscooppubliek lag destijds in een deuk. Zo’n laco
niek konijn hadden ze nog nooit meegemaakt. Zo’n domme jager ook niet, want die zegt: ,,Sst!
Daawondew zit een konijn en dat pwobeew ik te vangen.” Hij kan de R niet zeggen en heeft het dus steeds over wabbits.
Tegen het eind van de film, die A wild hare heet, staat Bugs Bunny (die naam kreeg hij pas in een later filmpje) tegen een boom geleund op een wortel te kauwen en tegelijk te praten. Dat hadden ze afgekeken van Clark Gable. Een paar jaar eerder had die ster ook zo leunend en met een mond vol wortel staan praten in It happened one night. Die film kent nu niemand meer, maar destijds herkende het publiek die verwijzing meteen. A wild hare werd voor een Oscar genomineerd.
Bugs’ stem kwam van Mel Blanc, een duizendpoot qua tekenfilmstemmetjes. Hij is Tweety, de Road Runner, Daffy Duck, Barney Rubble (de buurman van Fred Flintstone) en de krankzinnige lach van Woody Woodpecker. Mel Blanc is eens na een ernstig auto-ongeluk in coma geraakt en de legende wil dat toen een neuroloog vroeg: ,,Hoe voelen we ons vandaag, Bugs Bunny?” Blanc bijkwam en antwoordde: ,,Fine Doc. How are you?”
Daar dacht ik aan, vanwege de 75ste verjaardag van Bugs Bunny.
Een mooie leeftijd voor een konijn, want meestal worden ze niet ouder dan vijf. Omdat het verder niet gevierd wordt, staan wij er hier even bij stil.
That’s all, folks! 
<|endoftext|>
De Blokhuispoort wordt aangepakt en dat is een goeie zaak. Helemaal als die afstotelijke blinde muren ook platgaan. Weg ermee!
Ik beveel iedereen aan om de voormalige gevangenis eens van buitenaf te bekijken en te proberen die muren weg te denken, die als het ware los om de gebouwen heen staan. Het wordt meteen een stuk aantrekkelijker.
We kregen al goede hoop toen stukken ervan twee jaar terug pardoes omlaag kwamen. Het metselwerk was aangetast, werd er gezegd. Een teken dus dat de
muren er zelf ook genoeg van hebben.
Maar Boei, de nieuwe eigenaar, laat de muren staan. Iemand van de organisatie vertelde dat in deze krant. Dus moeten wij, inwoners van Leeuwarden, in actie komen. Sommigen geloven dat de klus te klaren is als je er zes dagen toeterend omheen loopt, maar dat is twijfelachtig en ook lastig uit te voeren.
Daarom moeten we elke keer als we langslopen even wat aan die stenen wrikken. Misschien zelfs met een huissleutel of een ander scherp voorwerp in de voegen pulken. Heel gericht wildplassen kan ook. Ten slotte trek je, zodra het kan, de steen eruit en neemt hem als souvenir mee naar huis. Als we allemaal ons steentje wegdragen komt het goed.
Ik wilde dat met een nieuw woord langslopen noemen, want snel zal het niet gaan. Zeker in het begin niet. Maar het hoeft niet snel, Rome is ook niet op een dag afgebroken.
En na een tijdje gaat het vanzelf.
Dan zal de gemeente zeggen: gevaarlijke boel daar, met al die gaten in de muur. Daar komen ongelukken van, Boei, doe iets! Ja maar de stenen zijn weg, sputtert Boei dan tegen. Haal de hele boel maar omlaag, zal de gemeente zeggen. Voor er straks een kind of hondje onder ligt, dan heb je de poppen aan het dansen. Okay, zegt Boei dan. We hebben de boel binnenin nu klaar, omlaag die muur, kan iedereen zien hoe mooi het is geworden.
Wie het langst sloopt, sloopt het best. 
<|endoftext|>
Wie een zandkasteel bouwt, doet maar wat.
Graven, kliederen, kijken. Zelf herinner ik me vooral het huiveringwekkende gevoel wanneer je samen zo’n zandkasteel bouwt en bij het uitgraven van een tunnel onder het zand ineens de hand van de ander treft, schuurpapieren vingers tegen de jouwe.
De meesten stoppen er op een gegeven moment mee, maar niet architect Renzo Piano. Die van het Centre Pompidou in Parijs, de Potsdamer Platz in Berlijn, Nemo in Amsterdam en the Shard in Londen. En van talloos veel zandkastelen.
In The Guardian vertelt hij dat hij daar als kind al mee begon, op het strand van Genua. ,,Hoe oud je ook bent, je kunt altijd genieten van het bouwen van zandkastelen”, zegt hij en geeft vier tips voor een goed zandkasteel. 1. Besef dat het bouwen van een zandkasteel totaal zinloos is.
Het gaat verloren omdat je het dichtbij de zee maakt. De band met het water is belangrijker dan hoe het eruit ziet. Te dicht bij de vloedlijn en het gaat meteen ten onder, te ver en je hebt geen water. Klinkt ingewikkeld, maar het is simpel en instinctief. 2. Graaf een sleuf met je handen, waar het zand al nat is.
Gebruik dat zand voor de kern van je kasteel, dat eigenlijk een bergje is met een hoek van, idealiter, 45 graden. Maak de sleuf niet dieper dan 30 centimeter en niet breder dan 45 centimeter en het kasteel ongeveer 60 centimeter hoog. 3. Maak een opening zodat het zeewater erin kan. Het magische moment is als de golven komen en de sleuf een slotgracht wordt.
Bij een goed kasteel kun je wel tien of vijftien minuten kijken naar het opkomend en wegstromend water rondom. Om dat beeld snel in je geheugen vast te leggen ogen sluiten als het water binnenkomt. 4. Steek een vlaggetje of iets anders op je kasteel, zodat mensen die op het strand rennen het zien. Ga naar huis en kijk niet om.
Dat waren ze. Ik ben naar het strand. 
<|endoftext|>
De zestienjarige Annalise uit Salt Lake City logeerde hier. Salt Lake City is de Vaticaanstad van de mormonen, maar zij is geen mormoon.
Wel was ze eens op een mormoons dansfeest. Klonk daar een langzaam nummer, dan staken rondlopende volwassenen bijbeltjes tussen dansers die dicht op elkaar stonden en zeiden: ,,You gotta leave room for Jesus!”, je moet ruimte houden voor Jezus.
Dat was een. Op Welcome to the Village bekende een dertiger dat hij binnenkort gaat scheiden.
Hij gaat nu weer de kroeg in
om vrouwen te treffen maar hij is de vaardigheid wat kwijt, vertelde hij. ,,Ik moet het niet van mijn voorkomen hebben”, vond hij zelf. ,,Dus ik moet veel praten.”
,,Probeer Tinder eens”, ried ik aan, de digitale relatiekringloopwinkel van deze tijd. Die kende hij al, maar daar zitten te veel mensen die een relatie wilden.
Daar heeft hij geen zin in. Dus zat hij nu soms uren te ouwehoeren en slaagde er dan nog niet in ze mee naar huis en naar bed te krijgen, waar het hem om te doen was.
Dat was twee. Op het festival trof ik een twintiger die vertelde dat hij binnenkort vader wordt.
Van een zoon, dat mochten we best weten. Zoiets brengt het slechtste in mij boven, want ik probeer dan uit te vinden of er al een naam is. Daar doen mensen altijd geheimzinnig over, maar soms lukt het je toch die te onfutselen, bij mannen makkelijker dan bij vrouwen. Bij hem niet, al weet ik nu wel hoe zijn vader en schoonvader heten.
Dat was drie. Ten slotte was ik op verjaarsvisite bij een vriend die nog geen zestig is, maar wel in de buurt komt. Ze hebben een caravan met een sticker I Love Bridge erop, elektrische fietsen en zijn vrouw kleurt van die kleurplaten voor volwassenen in. Toen ze me de caravan showde, zei ze: ,,Dat zet je zeker in je column?” Klopt. Want het rondt een weekeinde met een heel mensenleven in relatieverhalen perfect af. 
<|endoftext|>
Vandaag precies tien jaar geleden stond ik na middernacht in boekhandel Van der Velde. Daar was het zesde deel van de Harry Potterserie te koop, Harry Potter and the half-blood prince. Datwaren nog eens boekenhypes, containers vol Potterboeken gingen de wereld over. Ze proberen het nu met een roman van Harper Lee, maar zoiets zal dat niet worden.
In de boekhandel waren destijds vooral volwassenen, weet ik nog. Een Duitse mevrouw had een bliksemschicht op haar voorhoofd geschilderd. Maar de voorste in de rij en de eerste koper was Jos Benckhuisen, een twaalfjarige uit Heerenveen.
Behulpzaam spelde hij zijn achternaam voor me. Engels had hij geleerd van zijn gameboy en tv-series.
,,Ik heb de boeken nog steeds”, zegt hij nu. Ik was benieuwd hoe het met hem en zijn boeken zou zijn. ,,Het laatste deel (Harry Potter and the Deathly Hallows) heb ik in Engeland gekocht toen ik veertien was. Heb ik in twee dagen uitgelezen.”
De films zag hij ook allemaal.
Wat is leuker, film of boek? ,,Ik ben met de boeken begonnen.
Een film kun je sneller kijken, maar in de zon kun je het beste met een boek zitten”, zegt hij diplomatiek.
Hij is nu student Sport, Recreatie en Toerisme in Leeuwarden. Maar hij volgt het nog: de filmpjes van liefhebbers over de achtergrond van personages, het toneelstuk Harry Potter and the cursed child waar schrijfster J. K. Rowling aan werkt, dat volgende zomer in Londen in première gaat. ,,Het is waarschijnlijk snel uitverkocht en vrij prijzig, dus de kans is klein dat het me lukt er een kaartje voor te krijgen.”
,,Harry Potter is ook een beetje sentiment”, legt hij uit. ,,Hij werd op school gepest en ik ook wel, dat herkende ik. Als ik dat las, dacht ik: misschien kan ik later ook wel een held worden of zo. Ik wil bij de commando’s, ik hoop op mijn vijfentwintigste, zesentwintigste uitgezonden te worden. Dus misschien word ik toch een soort van held.”
<|endoftext|>
Thomas Holcroft was een achttiende-eeuwse Engelse toneelschrijver en een redelijk succesvolle, al is hij nu vergeten. Ik kwam hem tegen vanwege de overtocht van Lemmer naar Amsterdam, die hij kort beschrijft in zijn reisboek Travels from Hamburg through Westphalia, Holland and the Netherlands to Paris uit 1804.
Vanuit Leer komt hij bij de Groningse grens, waar hij de trekschuit neemt. ’s Morgens om zeven uit Nieuweschans, ’s middags om vijf in Groningen.
,,Huizen niet groot, maar praktisch; straten schoon en goed
gelucht; de bevolking goed en de mensen warm gekleed, met een nette en gezonde uitstraling”, noteert hij. ,,Veel tekenen van overdaad, weinig van goede smaak.”
Maar ze willen naar De Lemma (Lemmer dus). Een van de reisgenoten stelt voor nogmaals de trekschuit te nemen, maar daar hadden ze hun bekomst van. Dus werd het de postkoets, de volgende ochtend. Het primitieve veenlandschap vol rietgedekte hutten tussen Groningen en De Lemma valt Holcroft tegen. Na Groningen vindt hij Friesland ,,koud en slap”. De mensen zijn bot, hun antwoorden kort, al zijn ze op zich hoffelijk.
In Lemmer treffen ze andere reizigers. Een rijtuig vol zeelieden en een jonge klerk van een handelsmaatschappij, met wie ze de maaltijd gebruiken. Die trekt de hele dag met hen op, maar is in de namiddag verdwenen.
’s Morgens bij de boot De Lemma weten ze waarom: er is maar één hut boven en die heeft hij snel gehuurd. Hij wil hem niet afstaan voor de dames uit Holcrofts reisgezelschap. ,,Echt het gedrag van een persoon die iets wil voorstellen, maar bang is dat hij niks is”, noteert de toneelschrijver.
Ook de kleinere hutten beneden zijn al weg. ,,Zijn er geen bedden meer?”, informeert Holcroft. Hij wordt naar het ruim verwezen, waar je met een ladder komt. Daar zijn nog twee bedden vrij. ,,Leg je mantel maar op de ene en je tas op de andere”, is de instructie. ,,Wie reizen hier verder?”, vraagt Holcroft.
Dat blijkt een groep zeelui te zijn en, oh ja, ,,een stuk of tien ongeschoren joden”.
Filosofisch schrijft hij dat tegenvallers onderweg je bijblijven, en kleur aan de herinnering geven. ,,Maar op het moment zelf kookt je bloed.”
<|endoftext|>
Aan het eind van de galerij, driehoog in Bilgaard, zwaait Corrie Fokkema al.
Kan niet missen, zilvergrijs haar in een korte coupe, felroze vest, paarse pantoffels. Binnenkort wordt ze 84, vertelt ze. Hier in de flat - allemaal senioren - woont iemand van 101.
,,Dit is Pluis”, zegt ze en wijst op het konijnenhok dat daar staat. Daar snuffelt een bruin konijn. ,,Ik laat hem er wel eens uit, dan loopt hij op de galerij.
Alle buren kennen hem. Grappig hè? Konijnen zijn zo grappig, ik heb er mijn hele leven al iets mee gehad. Ik hoop dat hij nog
heel lang bij me blijft.”
Maar we komen niet voor Pluis. Corrie Fokkema heeft een vetplant, allemaal stugge, omhoogstekende groene groeisels, anderhalf jaar geleden als stek gekregen van een kennis verderop in Bilgaard. En die is nu gaan bloeien, zo mooi. Vier dikke, paarsbruine bloemen, met gele streepjes en iets zachts in het hart.
Er komt nog een vijfde aan, een peul-achtige knop steekt uit de pot. ,,Ze gaan ineens open”, beschrijft ze. ,,Dan hoor je een tik. Het is zo prachtig.”
Zo trots is ze op haar plant, dat ze hem deze week meenam naar haar koffiekring. Hij is misschien wel helemaal niet zo bijzonder, zegt ze, als we op het achterbalkon naar de wijd opengesperde bloemen kijken. Maar in een boek over cactussen en vetplanten kon ze hem niet vinden en ze wil hem gewoon graag laten zien.
Sinds haar man zes jaar geleden overleed, woont ze alleen en ze mist hem nog vaak. Maar kijk: ze heeft deze plant. Het uitzicht op het groene Rengerspark vanaf het balkon. En Pluis, die ze zometeen weer over de galerij laat lopen. ,,Ik ben een gezegend mens”, zegt ze.
<|endoftext|>
Achter me zat de claque.
Dat had ik niet meteen door bij het bezoek van Emile Roemer van de SP aan Leeuwarden, gisteravond.
Roemer reist rond vanwege zijn boek Het kan wel, dat onlangs verscheen. In De Wereld Draait Door vertelde hij er al over, 25 hoofdstukjes over wat hem inspireert, hij heeft met de Braziliaanse oud-president Lula de Silva gesproken, met Ronald Koeman en op straat in New York met ontslagen obers.
Politici zijn in het algemeen geen grote schrijvers en je ver
moedt altijd dat er iets achter zit als ze een boek schrijven. Dus dat boek trekt me niet aan. Maar ik wilde Roemer wel eens in levenden lijve zien. Ik moet zeggen, hij is veel groter dan je denkt. Een mens van goede wil, dat zie je zo.
Hij kwam de Koperen Tuin binnen en bleef vol verwachting in de deurpost staan. Als een jarige, die verrast zijn hele familie in de zaal ziet. Die zat vol.
Persoonlijk hoopte ik erop dat ze nu de Internationale zouden gaan zingen, maar zo ging het niet. Twee mannen stonden op en klapten, de zaal volgde. Roemer keek om zich heen met die verbaasde blik die hij soms heeft.
Daarna stak hij zijn verhaal af, met dia’s. ,,Mijn moeder was CDA”, zei hij. ,,Oh jee”, zei iemand in de zaal. Maar hij was een andere kant op gegaan en sprak nu vooral met gewone mensen en met Lula, ter inspiratie.
Hij bezocht een vluchtelingenkamp in Kenia en waarschuwde dat we nooit weg moeten kijken, want zoiets kan hier ook een keer gebeuren.
Achter me applaudisseerde iemand en de zaal volgde.
,,Doorgestoken kaart”, fluisterde mijn buurman. ,,Die man achter ons hoort bij hem.” Ik keek voorzichtig om en het klopte, ze waren tegelijk binnengekomen.
Mijn interesse was gewekt. Ik besloot na zijn verhaal over Lula zomaar ineens te gaan klappen.
Dat werkte, de zaal klapte weer mee. Roemer keek verbaasd mijn kant op en knikte me dankbaar toe. Mooi werk, politiek.
<|endoftext|>
De Duitse elektronicaband Kraftwerk heeft, wat vervoersmiddelen betreft, drie soorten nummers gemaakt. Over auto’s (Wir fahr’n fahr’n fahr’n auf der Autobahn kent iedereen), over treinen (Trans Europe Express, een ode aan de mooiste trein ooit, volgens kenners) en over fietsen. Een van hun albums heet Tour de France.
Vandaar dat we vrijdag in Utrecht waren. Want Kraftwerk trad er op, in verband met de gelijknamige fietswedstrijd die daar een dag later zou beginnen.
Le Grand Départ, het grote vertrek.
De wereld van de sport
heeft lak aan aardrijkskunde: iets mag dan Ronde van Frankrijk heten, je kunt er best een stukje van in Nederland rijden.
Dat is niet raarder dan een Parijs- Dakar-rally in Zuid-Amerika.
Utrecht keek er duidelijk naar uit. In het station al hingen posters met fietsers, bomen op het plein waren in lappen stof gewikkeld die een bolletjestrui voorstelden, of een gele. De patatboer wees enthousiast aan, waar ze morgen langs zouden fietsen. Er liepen nu al veel van die oudere mannen in strakke fietstricotjes rond, tegen beter weten in. Overal hingen plaatjes van wielrenners, een grappenmaker had van eentje een penis gemaakt, met de fietswielen als testikels. Op de korte route van het centraal station van Utrecht naar muziekcentrum Tivoli Vredenburg sleepten minstens honderd vrijwilligers, in shirts met Tourmaker erop, met dranghekken.
Dat enthousiasme is niet alleen wielerliefde, het is ook economie. Bedrijven in de stad, de horeca voorop, houden hier met zijn allen 34 miljoen euro aan over, zo heeft de ING berekend en die heeft verstand van binnenhalen.
Dat concert van Kraftwerk hoort daarbij. Dus de kaartjes die we daarvoor hebben gekocht en de zak patat en vier bier de man zijn onze bijdrage aan die miljoenenopbrengst. Je ontkomt er niet aan. Maar het is ze gegund, want Kraftwerk is een heerlijke band, ook al mankeerde er iets aan het orgel van voorman Ralf Hütter.
En trouwens: van de band moest de bar dicht tijdens het concert. Niet alles is economie.
<|endoftext|>
Is Leeuwarden wel een nieuwe fontein waard? In 2018 komt er een bij het station, met twee kinderkopjes in een kraag van waternevel, is de bedoeling.
Interessant plan, maar je houdt je hart vast als je de Mercuriusfontein bekijkt. Een fontein is geen standbeeld, zo’n ding heeft meer onderhoud nodig. Daar doet Leeuwarden zo te zien weinig aan: aan de westen noordkant lekt de bak, er liggen plasjes water op de straat.
Twee dames op de rand van het bassin aten ijsjes en zetten
elkaar op de foto. Verderop zaten drie mannen, twee in de schaduw van de plataan, een op de bassinrand. Ze waren al wat ouder, vertelden ze de dames.
,,Mar je moatte je sels ek in bytsje foar de gek hâlde dat je jong binne, no?”, zei een van hen.
De brutaalste van de mannen stelde voor om met de twee dames op de foto te gaan. ,,Do bist altyd wat ferlegen, no?”,
spotte een van zijn maten. ,,Ja, ik bin in ferlegen jonkje”, zei hij.
Achter zijn hoofd staken de vrouwen hun vingers op, als konijnenoren.
Veel waterstralen van de fontein doen het niet. Vier dikke stenen baby’s houden salamanders en vissen vast die water horen te spuwen, maar daarvan werken er maar twee goed. Het lijkt of er gaten verstopt zitten of leidingen stuk zijn. Het is in ieder geval een suterich gezicht.
Een goede fontein is een trots en gul bruisend ding, niet iets dat aan sommige kanten alleen maar wat kwijlt.
,,Bist al troud?”, vroeg de fotoman. Het antwoord kon ik net niet horen, ze zal hem eraan hebben herinnerd dat hij ook getrouwd is. ,,Ja, mar ik hie ek wol mei dy trouwe wold”, zei hij.
Uiteindelijk werden er telefoonnummers uitgewisseld, om eens wat te gaan drinken. De vrouwen liepen de ene kant op (,,Heb jij altijd dit soort dingen?”, vroeg de stille van de twee), de mannen de andere. Heel mediterraan allemaal, al had de fontein beter moeten zijn. 
<|endoftext|>
Zolang het niet duidelijk is aangegeven met strepen op de vloer, blijft het gokken wanneer je een toegangsdeur open hoort te houden voor iemand die achter je loopt, en wanneer dat niet meer hoeft.
Het is simpel zat als iemand pal achter je zit. Een deur laat je niet voor iemands neus dichtvallen.
Maar verderop begint een grijze zone met onduidelijke regels. Als mensen verder bij je vandaan zijn, hou je dan de deur open of niet? Hoe ver dan precies?
Je wilt niet als een hotelportier staan wachten voor
mensen die nog meters bij je vandaan zijn. Al is het ook weer ongepast als je het verkeerd inschat en ze zo kwiek lopen dat ze bij de deur zijn juist als die in het slot valt.
Terwijl je aan de andere kant genoeg mensen hebt bij wie het maar niet opschiet, maar die je bijvoorbeeld wel al van een afstand begroet hebben. Dan kun je niet meer met goed fatsoen doorlopen. Je kunt ze dan trouwens wel dwingen, door zelf wat haastig te doen, om sneller te gaan lopen. Dan sta je wel te wachten, maar heb je toch lol.
Hoe moet het?
Er is weinig onderzoek naar het openhouden van deuren gedaan, maar het is er. Psychologen van de universiteit van Pennsylvania schreven erover: Etiquette and effort: Holding doors for others. Ze hebben geklokt en gemeten bij de ingang van een van de universiteitsgebouwen, er zijn 148 mensen gefilmd en alle filmpjes hebben geleid tot een handvol grafiekjes en een artikel.
Hun voornaamste conclusie: zo simpel is het allemaal niet.
Wel stellen ze vast dat mensen een deur langer openhouden als er twee anderen aankomen in plaats van één, en hoe vaker een deur opengehouden wordt, hoe groter de variatie in ‘aanlooptijd’ van de mensen die naderen.
Meer onderzoek is gewenst, besluiten ze, want misschien spelen ras, geslacht en plaats een rol. Ze zijn goed in open deuren, die psychologen. En verder blijft het gokken. 
<|endoftext|>
Nadat ik een film had gezien over de tuinen van Versailles heb ik een snoeischaar en een takkenzaag aangeschaft en ben aan het werk gegaan.
Dit weekeinde was het werk extra aangenaam, omdat verderop Cityproms was, klassieke muziek op het Oldehoofsterkerkhof.
Als arbeidsvitaminen klonken stukken uit Carmen van Bizet en Samson et Dalila van Saint-Saëns. Juist toen een merel tussen het snoeiafval naar eetbare beestjes zocht, zong Philip Curtis Der Vogelfänger bin ich ja, stets lustig, heißa, hopsassa! uit
Die Zauberflöte van Mozart.
De Cityproms willen klassieke muziek bij gewone luisteraars brengen. Alle lof daarvoor. Het is afgekeken van de Engelsen, waar ze ‘s zomers concerten houden in zalen en parken en ter afsluiting met zijn allen Land of hope and glory zingen.
In Leeuwarden speelde het NNO dat al op de openingsavond, maar het meezingen viel hier, zoals elk jaar, tegen. Niemand hier die de tekst met de paplepel ingegoten heeft gekregen.
Het blijft Britten nadoen, dacht ik vrijdag toen ik in besmeurde tuinkleren op het plein stond.
De opening leed daar verder ook onder. Die kan levendiger, speelser, feestelijker. Meer André Rieu. Die vult zo’n plein moeiteloos.
Hoe hij dat flikt weet ik niet, de onderzoekers van de Universiteit van Maastricht die twee jaar lang zochten naar zijn geheim komen in Rieu, Maestro zonder grenzen vooral met algemeenheden: hij weet het publiek op te zwepen, hij gaat met muziek aan de haal, Rieu is een persoonlijkheid.
Een hint van hoe het hier zou kunnen gaf sopraan Francis van Broekhuizen, toen ze vrijdag de presentatiemicrofoon van Philip Curtis afpakte en met dik Haags accent het verschil tussen opera en operette ging uitleggen. ,,Als er aan het eind allemaal doden liggen is het opera, hebben ze champagne, dan is het operette.”
Ze had de aandacht. Daar stond een persoonlijkheid, een operadiva die een operadiva speelde. Laat die volgend jaar die hele Cityproms aan elkaar praten, dan krijg je iets geks en eigens. Niet elke tuin hoeft op Versailles te lijken. 
<|endoftext|>
Dankzij Hans de Boer uit Witmarsum, de voorman van de Nederlandse werkgevers, werd het toch nog een leerzame week. Hij heeft het hele land voorgedaan hoe het moet. Dus ik probeer het hier ook eens.
Praat me niet van Witmarsumers.
Witmarsumers zijn onfatsoenlijke, arrogante lulletjes rozewater met stupide blauwe brillen, platte onderkaken als vogelbekdieren, een schotelvoddengrijns en rood melkboerenhondehaar.
Het zijn flapdrollen met driestuiversmeningen waar elk ander zich zelfs aan de bor
reltafel voor zou schamen. Je drukt erop en uit alle lichaamsopeningen komt zelfingenomen dommepraat. Als er een geigerteller zou bestaan om Dikke Ik te meten, dan zou die op kilometers afstand van Witmarsum al ontploffen.
Dat komt door alle labbekakken daar. Die aapmensen, domkoppen, frullen, kloeven, klunzen, kanaken, loebassen, onnozele halzen, pezewevers, druiloren, prutsers, ezels, bloodaards, schapenkoppen, schlemielen, donderbomse knuffelfenomenen, kwijlwortels, stumpers, Carnavals-inca’s, sufferds, Basjibozoeks, krukken, uilskuikens, flessentrekkers, melkmuilen, Neanderthalers, klungels, herkauwers, kasteelratten, volidioten, angsthazen, pyromanen, bangerikken, slaapkoppen, ellendelaren, lijzen, kwistenbiebels, mestkevers, ersatzkamelen en kneutels. Dat galgengebroed, die vampiers, deegslierten, nullen, tobbepiraten, makaken, hazenvreters, kwasten, mormels, ellendelingen, basbazuinen, schijtluizen, schoften, bosjesnegers, druiloren, oplichters, anakoloeten, hansworsten, knoeiers, stakkers, maanrovers, hottentotten, imbecielen, oenen, sloebers, dompelaars, runderen, slaapmutsen, knoeiers, klojo’s, vlegels, koppensnellers, borstelfabrieken, zuiplappen, sloebers, tapijtvreters en driedubbel overgehaalde alpiene kropdragers.
Oh ja, en dus labbekakken. (Met dank aan kapitein Haddock voor zijn inspiratie en creatieve scheldwoorden.)
En als goede leerling van Hans de Boer verklaar ik er meteen achteraan: Deze woorden had ik in deze context niet moeten gebruiken. Het spijt mij oprecht als ik mensen daarmee heb gekwetst. Dat was niet mijn bedoeling. Ik heb willen wijzen op het stomme gebazel van één iemand uit Witmarsum, die daar trouwens al lang niet meer woont. Het is duidelijk dat ik dit in andere bewoordingen had moeten doen want de meeste Witmarsumers zijn brave en hardwerkende lieden.
Klaar weer. Op deze manier zou het in orde moeten zijn.
Gewoon sorry zeggen, dan kan er veel. 
<|endoftext|>
‘Help’, zongen de Beatles, want ze hadden hulp nodig. ‘See me, feel me’, zong Roger Daltrey van The Who, want hij had liefde nodig. En laat nou het alleroudste genoteerde Fries juist zo’n soort tekst blijken te zijn. Sinds gisteren weten we dat de oudste teruggevonden handschrifttekst in het Fries luidt: lesa mi en helpe mi. Kenners vertalen het als ‘moge hij mij verlossen’ en ‘help mij’.
Het verschil tussen dit oer- Fries met het oudste Nederlandse zinnetje is op zijn minst ironisch.
De eerste Nederlandse zin
(voluit: Hebban olla uogala nestas hagunnan hinase hic enda thu wat unbidan we nu) is een lokrop van een hitsige figuur met de lente in de kop, die met iemand anders een nestje wil bouwen, net als alle vogeltjes (olla uogala) doen. Daar waren de Nederlandse monniken in de elfde eeuw dus mee bezig. De pij optillen en hup! in volle vaart achter de vrouwtjes aan.
Niet veel later, begin twaalfde eeuw, schreef een Friese monnik juist wanhopig neer: Help me dan toch! Ik trek het gewoon niet meer, doe iets, verlos me.
De Nederlandse regel is zo slordig neergekrabbeld dat hij nauwelijks goed te lezen is, over een paar woorden zijn de geleerden het nog steeds niet eens. De monnik die het schreef had natuurlijk wat anders aan zijn hoofd: ik kom eraan schat, nog even dit noteren en dan gaan we lekker vogelen in dat nest. Hij krabbelde het vermoedelijk alleen voor zichzelf op, toch een leuke vondst, heeft hij gedacht, dat kan ik misschien nog wel eens in een liedje gebruiken als het werk in het nest gedaan is.
Het oude Fries staat juist in een voorbeeldig, zeer leesbaar handschrift. Deze Fries wilde gelezen worden. Het is een kreet voor de lezer, hij smeekt er bijna om: Won’t you please, please, help me. Zo lagen de verhoudingen: waar de een er onbekommerd op los leefde, voelde de ander zich hulpeloos en achtergesteld. 
<|endoftext|>
Drie opvallende zaken van het koninklijk bezoek van zaterdag. 1: Niemand die zo gedragen ‘Majesteit!’ zegt als koningshuizenkenner Bearn Bilker, aanjager van de festiviteiten.
Hij zei het bij de onthulling van de reuzenschildering van Maria Louise en nogmaals bij de harddraverij op het Wilhelminaplein.
,,Majesteit!”. Het was of er een kasteel uit zijn mond kwam, met koetshuis, lakeien en al. 2: Het schilderwerk van LJ van Tuinen en Roy Schreuder stelt Maria Louise voor als de moederschoot van Europa. Maar liefst tien koningen en koningin
nen van nu stammen van haar af. Maar als zij de stammoeder van al die mensen is, geldt dat dan eigenlijk ook niet voor haar moeder? En daar weer de moeder van?
En als ik goed heb geteld is het negen stappen van Willem- Alexander naar Maria Louise.
Willem-Alexander had twee ouders, die elk ook weer twee ouders hadden en zo voort: dat betekent dat er naast Maria Louise in die tijd nog 511 andere voorouders van deze koning rondliepen. Statistici hebben uitgerekend dat iedereen in Europa van één persoon uit de veertiende eeuw afstamt en we dus allemaal mogen zeggen je dat Karel de Grote onze voorvader is. Maar die woonde niet uit Leeuwarden, Maria Louise wel. 3: Die avond zou ik naar de verjaardag van iemand die een sjiek horloge wil, een IWC Portugieser 7-Days. Daarom ging ik royalty-watchen, beter gezegd, royaltywatch-watchen, want ik was nieuwsgierig wat voor uurwerk onze vorst draagt. Patek Philippe? Breguet? Jaeger-Le- Coultre? Hij droeg wel iets, maar het kwam bij het onthullen, het zwaaien en het uitreiken van de Gouden Zweep amper onder zijn manchet vandaan. Het best is het te zien op deze uitvergroting uit een foto van Ruben van Vliet.
Zeker weet ik het niet, maar het lijkt een Rolex, met zo’n toepasselijk kroontje. 
<|endoftext|>
Bij verhalen over Waterloo duikt steevast maarschalk Ney op. Legeraanvoerder bij Napoleon en toen die verbannen werd naar Elba, legeraanvoerder van de kersverse Franse koning. Maar dadelijk toen Napoleon van Elba was ontsnapt liep Ney naar hem over. Hij nam 20.000 soldaten mee.
Bij Waterloo ging het mis.
Napoleon werd naar het verre Sint Helena gestuurd, Ney stond eind dat jaar in Parijs wegens hoogverraad voor het vuurpeloton.
Een blinddoek wilde hij niet en hij gaf zelf de order om te vuren. ,,Richt op mijn hart’’, zou
hij hebben gezegd.
,,Daar ben ik familie van”, beweerde Jan Ney altijd. Jan Ney was een imposante man die een kapiteinspet droeg en vroeger aan de bar bij mijn ouders jonge jenever dronk. Als er een druppeltje zweet onder zijn pet vandaan biggelde, wist hij dat het tijd voor de laatste borrel van die dag was.
Niks dan goeds over Jan Ney, hij had altijd pepermuntjes in zijn zak en als ik hem mijn schoolrapport liet zien, stopte hij me geld toe. Maar dat hij familie van de beroemde maarschalk zou zijn, was toch wel sterk. Hij leek niet eens op hem.
Aan de andere kant is er het geval Peter Stuart Ney. Een Fransman die in 1818 in de Verenigde Staten van boord stapte en leraar werd in North en South Carolina. Een goede leraar, volgens de berichten, zowel in talen als wiskunde, een kundig ruiter en zwaardvechter.
Er was iets geheimzinnigs aan de man. Af en toe was hij een tijd vertrokken en de vele brieven die hij kreeg verstopte hij onmiddellijk. Toen hij in de krant over de dood van Napoleon las, viel hij flauw voor de klas.
Die avond deed hij een zelfmoordpoging.
Op zijn sterfbed in 1846 kwam de opmerkelijke bekentenis: hij was de beroemde maarschalk zelf. En nog steeds zijn er historici die menen dat het klopt en de executie een toneelstuk is geweest.
Dan is een kroegverhaal van iemand die enkel familie zegt te zijn ineens veel aannemelijker. 
<|endoftext|>
Wist u dat… Het budget dat in de Verenigde Staten besteed wordt aan ruimtevaart gelijke tred houdt met de zelfmoorden in dat land door ophanging, wurging en verstikking?
Beide stijgen even snel.
Vreemder nog. Wist u dat de kaasconsumptie per persoon per jaar even snel omhoog gaat als het aantal mensen dat verstrikt raakt in hun eigen beddenlaken?
Tot 2008 nam dat elk jaar toe, maar in 2009 daalden zowel kaasconsumptie als het vastdraaien in beddengoed.
Wist u dat het aantal mensen dat verdrinkt na een val uit een vissersbootje net zo hard stijgt en daalt als het aantal scheidingen in Kentucky, de staat van de gefrituurde kippetjes?
Nu we het toch over verdrinking hebben: er is een 90 procent correlatie tussen het aantal mensen dat jaarlijks in een zwembad verdrinkt en de energie die in de VS wordt opgewekt in kerncentrales. Net zoals er een aantoonbare correlatie is tussen zwembadverdrinkers en het aantal films dat Nicholas Cage per jaar maakt. Maar die correlatie is wat lager.
Dit weten we allemaal dankzij Tyler Vigen, een slimme Harvardstudent en data-analyst, die graag statistieken naast elkaar legt. Er is net een boekje van uit (Spurious correlations), maar hij zet ze al langer op zijn website (tylervigen.com). Daar kun je zelf ook zulke overeenkomsten kunt maken, op basis van statistische gegevens. Wat betekent het? Niks. Alleen maar dat statistieken overeen kunnen komen, zonder enig verband. Het ene is niet de oorzaak van het andere, het andere is niet het gevolg van het ene. Het verloop lijkt alleen op elkaar. Er zijn ontelbaar veel van zulke willekeurige overeenkomsten.
Wat leer je ervan? Dat je je niet moet laten foppen. Ook als iemand zomaar zegt dat er verband is tussen de uitstoot van een afvaloven en het voorkomen van aggressieve kanker. Zelfs is dat een dokter in ruste. Zo’n uitspraak bewijst alleen maar dat er niet altijd een verband is tussen iemands beroep en zijn geloofwaardigheid. Maar die wist u vast al. 
<|endoftext|>
In 2009 heb ik Drs. P geïnterviewd, met collega Fedde Dijkstra. Want de plezierdichter werd dat jaar negentig.
Leuk interview was dat, in Hotel Pulitzer in Amsterdam. Heinz Polzer was een echte heer, die woorden als ‘heus’ en ‘tersluiks’ gebruikte en er schik in had over taal en zichzelf te vertellen. Als aardigheidje zong hij voor ons het Fries volkslied. Dat wil zeggen, het eerste stuk zei hij op, maar vanaf Klink dan en daverje zong hij het, met die scherpe, krakerige stem die je uit duizenden herkent.
Op de terugweg in de trein zaten Fedde en ik als razenden ollekebollekes te bedenken. Dat zijn gedichten van acht regels, met twee keer een dactylus als versvoet. Een dactylus is drie lettergrepen met de klemtoon op de eerste, als een driekwartsmaat.
Ollekebolleke is een dactylus, net als aardappel, bendelid, centrumbord, dakkapel, Efteling, graaicultuur, Hardenberg, iedere, joligheid, koeienstront, Leeuwarden, Maxima, Nederland, opgeruimd, pannenkoek, quotumwet, rotspartij, steniging, tijgerkooi, ulevel, vliegbasis, watermerk, Ybema en zoutgebrek.
Dus elke regel is EEN twee drie EEN twee drie. De vierde en de achtste regel zijn korter: EEN twee drie EEN. Bovendien moet in een Ollekebolleke de zesde regel één woord zijn. Theologiestudent is zo’n woord, net als Emmer-Compascuum. Pytjon Sikkema heeft de Friese variant van ollekebolleke bedacht, hupsûpengroattenbrij.
Maar ik geloof niet dat het in de Friese literatuur iets is geworden.
Drs. P was er dol op en hij was er een meester in. Dat jaar was er een boekje verschenen, Zeslettergrepigheid, met de oogst van veertig jaar. Ik heb het in de boekenkast staan, gesigneerd. Ze gaan over niks, of over groente, of wereldliteratuur, of over oude ansichtkaarten die hij ergens vond. De vraag is natuurlijk: komen er nu ollekebollekes in de advertenties voor Drs. P?
En op zijn graf?
Hoge verwachtingen Rijmende grafteksten Dwaas In Memoriam Zot epitaaf Krijgen we maandag veel zwarthumoristische doodsadvertenties? Of wordt het weer braaf? 
<|endoftext|>
Jacob Remery (44) uit Sneek heeft Christopher Lee ontmoet.
Zoiets moet je even op je laten inwerken. Christopher Lee, die zondag overleden is, is niet zomaar iemand. Tijdens de Tweede Wereldoorlog zat hij bij de Engelse luchtmacht, daarna werd hij acteur. Bond-schrijver Ian Fleming was in de verte familie (nou ja, koude kant) en zou in Lee een goede James Bond hebben gezien. Maar Lee werd juist slechterik. Hij was Dracula, Graaf Dooku, Saruman
en Scaramanga, de slechterik uit Bondfilm The man with the golden gun. Een van zijn beste films is The wicker man. Dat vond Lee zelf, en Jacob Remery en ik vinden het ook.
Die film zag Remery op een zondagavond bij de Tros, toen hij een jaar of tien was. Later raakte hij verslingerd aan Hammer- horror en zo werd hij fan van Lee. Lid van de fanclub; harde kern van de fanclub; vaste bezoeker van een Lee-forum dat door diens schoonzoon werd onderhouden. ,,Kom naar Londen”, schreef die schoonzoon in 2002. Daar zou de film Jinnah vertoond worden in aanwezigheid van Lee. Die zou daar ook een pasverschenen biografie signeren. ,,Je kunt wel bij ons logeren”, zei de schoonzoon.
Remery, die nooit in het buitenland was geweest, ging. Twee dagen Londen. Fles berenburg mee, fles aquavit mee voor Lee, die daar dol op was, fonkelnieuw digitaal cameraatje mee.
,,Hij was inderdaad heel lang”, zegt Remery. ,,Dat is al heel bijzonder.” Na de film begon het signeren, en Remery werd, misschien vanwege de aquavit, uitgenodigd om naast Lee te komen zitten. ,,We hebben kort gepraat, hij sprak ook een beetje Nederlands”, weet de Sneker nog. ,,Al die fans liepen voorbij, maar ik zat naast Christopher Lee.”
Na afloop leegden Remery en de schoonzoon samen de fles berenburg en de volgende dag vloog hij terug naar Sneek, met een stapel gesigneerde boeken in zijn tas.
Alleen zijn er geen foto’s van.
,,Ik denk dat ik de camera verkeerd had ingesteld. Er stond helemaal niks op. Maar ja, de herinnering is belangrijker.” 
<|endoftext|>
In Nederlandse verzorgingshuizen wordt nooit gemeten hoe gelukkig de inwoners er zijn. Wie een verzorgingshuis uitzoekt, kan informatie inwinnen over liften, maaltijden, vierkante meters en kosten voor extra verzorging. Maar nergens staat of de inwoners hier gelukkiger zijn dan in het bejaardentehuis verderop.
Terwijl je geluk gewoon kunt meten. En wat je kunt meten, daar kun je aan werken. Makkelijk zat.
Dat weet ik dankzij Ruut Veenhoven, de geluksprofessor van de Erasmusuniversiteit, die
gisteren in het Fries Museum een geleerd gezelschap toesprak.
Ik was er even bij komen zitten als gelukszoeker. Want het kan altijd beter.
Hij had veel weetjes. Dorpelingen zijn niet gelukkiger dan mensen in een stad. Lang studeren maakt niet gelukkig. Geld wel. Want rijke landen zijn gelukkiger dan arme, maar inkomensspreiding speelt verder geen rol. Als er maar wel genoeg bureaucratie en overheid is, want een inkrimpende overheid maakt niet gelukkiger. Meer seks is meer geluk. Lekker eten helpt ook.
Het meten van geluk is verbluffend simpel. Je vraagt mensen eenvoudigweg hoe gelukkig ze zijn, met zo’n schaal van 1 tot en met 10. Met die ene vraag kun je toe, meer vragen kan ook.
Daar bestaat een website voor, gelukswijzer.nl.
Als je het genoeg mensen in genoeg landen vraagt, krijg je een ranglijst met dat Denen het gelukkigst zijn (8,3 op de schaal van Veenhoven), Nederland lekker meedoet met 7,6, maar er in Zimbabwe nog veel te winnen is (3,0). Veenhovens wereldkaart toont dat Mexicanen gelukkiger zijn dan inwoners van de Verenigde Staten. We nemen aan dat ze met geluk allemaal hetzelfde bedoelen.
Op die gelukswijzer kun je zelf een geluksdagboek bijhouden.
Vul je in wat je doet en hoe het was. Dan kun je meteen zien hoe jij qua geluk afsteekt tegen je leeftijdsgroep, dat je lekkerder hebt gegeten dan de rest, maar weer minder plezier had in bed.
Of je daar gelukkiger van wordt, de hele tijd je eigen geluk afmeten aan dat van anderen, kun je je afvragen. Maar de professor zegt van wel. 
<|endoftext|>
Omdat mensen uit Kenia beter kunnen hardlopen dan Europeanen, winnen Kenianen altijd marathons. Het wereldrecord (2 uur, 2 minuten en 57 seconden) staat op naam van Keniaan Dennis Kimetto. Zo hoort het, de beste moet winnen.
Omdat niet alle Europeanen goed tegen hun verlies kunnen, worden die hardlopers uit Kenia wel broodlopers genoemd.
Een omschrijving die druipt van de afgunst vond ik in de Stentor (uit 2008, toen het woord in zwang kwam): ,,Als ze
ergens in de lage landen een wedstrijdje lopen, zijn zij het meestens die met een grote, parelwitte glimlach naar de bank lopen om de vetste cheque af te halen”.
Door ze broodlopers te noemen, trek je bij voorbaat hun motieven in twijfel. Zijn wij lekker met onze sport bezig, snelt ons daar zo’n sprietige savanneman voorbij die het alleen voor de centen doet!
Bij Loop Leeuwarden dook het woord ook op. Dat liet vorige week weten ‘broodlopers’ niet te weren, al hadden deelnemers uit Noord-Nederland daar wel om gevraagd. Klinkt goed, maar je maakt mij niet wijs dat Louis Kopkorir Ndiema en Beatrice Cherono, die gisteren de halve marathon wonnen, naar Leeuwarden zijn gekomen voor een winstpremie van 400 euro. Ze krijgen niet eens reiskosten vergoed en hun hotel moesten ze ook zelf betalen.
Waarom kwamen ze dan? Op internet probeerde ik erachter te komen, maar dat is niet makkelijk.
Afrikaanse atleten worden amper geïnterviewd en Wikipedia kent ze geen van beiden.
Op Google vind je ze alleen omdat ze steeds alles winnen.
Wie ze zijn, of ze kinderen hebben, hoe hun huizen eruit zien, dingen die je van Europese sporters snel weet, daar vind je niks over.
De laatste tweet van Ndiema (God bless Kenya) is al meer dan een jaar oud en op Facebook, waar hij zich Prince Louis Ndiema noemt, heeft hij het over voetbal en de bijbel, niet over Leeuwarden of brood.
We moeten er maar van uitgaan dat ze, net als die andere deelnemers, dat hollen gewoon leuk vinden. 
<|endoftext|>
Als we rijkaard Elon Musk mogen geloven hebben we in 2020 zelfrijdende auto’s.
Daar dacht ik aan toen ik bij het station op een taxi stond te wachten. Een taxi is ook een zelfrijdende auto, maar dan met iemand erin. Die kwam niet snel, dus was er alle tijd om naar niet-zelfrijdende auto’s te staren en te filosoferen over hoe alles er na 2020 uit gaat zien.
Zou je met je zelfrijdende auto naar het station of Schiphol kunnen rijden en hem daarna in zijn eentje weer naar huis sturen?
Kun je visite ophalen van
het station door enkel je zelfrijdende auto erheen te sturen?
Haalt hij een krat bier voor je bij de slijter? Kun je hem je kinderen naar school laten brengen terwijl je zelf aan het werk gaat?
Gaat er een bel als je de baby of de hond op de achterbank vergeet?
Wat gebeurt er, als zo’n onbemande auto ergens tegenop rijdt? Kan iemand anders een zelfrijdende auto hacken, terwijl jij er nog in zit?
Kun je hem, als je bankovervaller bent, met draaiende motor buiten laten wachten, zodat je er rap met de buit vandoor kunt? Kan hij achtervolgers afschudden? Kun je er een streetrace mee doen terwijl je gewoon op de tribune blijft zitten? Kun je je zelfrijdende auto bellen als je het te laat hebt gemaakt in het café? Doet hij een blaastest? Als je een patser bent met drie of meer zelfrijdende auto’s, kun je dan in optocht langs een terras vol bekenden?
En als zo’n zelfrijdende auto nadat hij je bij de bioscoop heeft afgezet leeg naar een parkeerplaats rijdt of terug naar huis, zet hij dan de radio op een andere zender? Remt hij voor kleine dieren? Neemt hij lifters mee?
Geeft hij voorrang aan auto’s met sirenes? Zoekt hij uit zichzelf een tankstation op, als dat nodig is?
Daar was de taxi. ,,Straks zijn er zelfrijdende auto’s”, zei ik tegen de chauffeur. ,,Dat wordt niks”, zei ze. Ze voelt al nattigheid. 
<|endoftext|>
De kans is klein dat u vrijdag naar RTV Noord heeft geluisterd, dus deden wij dat voor u. Daar was Pieter Sijpersma, Fries, filosoof en hoofdredacteur van het Dagblad van het Noorden.
Hij had het over de voorgenomen samenwerking tussen de regionale omroepen van Friesland, Groningen en Drenthe. Pas op uw zaak, Groningen en Drenthe, was zijn boodschap. ,,De kern is dat in Friesland een enorme drang is naar eigen baas willen zijn. En eigenlijk ook de baas willen zijn. En ja, dan knalt het altijd he? Sowieso. Maar in
Friesland hangt men zo aan het idee van zelfstandigheid. Ik heb wel eens gedacht, en ik ben een Fries dus ik durf het te zeggen, Friezen willen graag samenwerken, maar niet met anderen.”
,,Of als ze zelf de baas zijn dus”, zei de interviewer.
,,Ja, precies, dat bedoel ik. En dat zullen jullie dan ook nog wel merken. Vergis je niet, wat mij opviel is ook hoe het in de krant kwam. Mijn krant meldde ‘Omroepen - gaan ontslagen vallen en ze gaan samenwerken’. Dat was bijna een neutraal bericht.
De Friese kranten, Friesch Dagblad en Leeuwarder Courant, meldden beide ‘Omroep verliest zelfstandigheid’.”
,,Juist ja”, zei de interviewer.
,,Dus het nieuws werd meteen in een kader geplaatst en het geeft ook meteen aan hoe men ernaar kijkt.”
,,Kortom, de lobby komt op gang”, zei de interviewer.
,,In Friesland, de gedeputeerden komen aan het woord, de statenleden roepen al, de FNP is al in het geweer. En hier: ‘We moet’n saomenwerk’n, na ja, zal wel goud koom’n m’jong’. De steun vanuit de politiek in Friesland zal maximaal zijn voor de eigen omroep.”
Inderdaad, de lobby en het framen zijn op gang gekomen.
Een kenner van noordelijke overlegorganen heeft me eens verteld dat Groningers Friezen meestal dwarse, lastige muggezifters vinden, terwijl Friezen vinden dat Groningen alles als vanzelfsprekend naar zich toetrekt.
Dat klonk als een karikatuur, maar toen had ik RTV Noord nog niet beluisterd. 
<|endoftext|>
Zo’n Sepp Blatter, daar zou je toch nooit zonder willen?
Die laat zichzelf handig herverkiezen en regelt even een WK voetbal in Rusland en eentje in Qatar, die ouwe gluiperd.
Aan beide WK’s gaan we nog volop pret beleven, met allerlei protesten. Maar als dat over is, gaat de echte discussie straks gewoon over wie bondscoach moet worden.
En we gaan er allemaal heen hoor, de eerste perspasjes voor Rusland zijn al aangevraagd.
Voetbal is immers geen politiek, we houden zo van het spelletje en wie wil nou niet een keer het glas heffen met Poetin? Je suis Gérard Depardieu!
Qatar dan, helemaal fantastisch.
Voetbal in Qatar is als zwemmen in een frituurpan. Nu al legt elke twee dagen iemand het loodje bij de bouw van stadions daar. Zoiets hoeven ze bij dat nieuwe Cambuurstadion straks niet te flikken. Als het zo doorgaat, volgens een rapport van vorig jaar, gaan er voor die Qatarese voetbalstadions in column asing walthaus totaal vierduizend man de pijp uit. Dat zijn weliswaar vooral Nepalezen, in hun eigen land zijn die er ook niet best aan toe, maar toch, als het voetballers zouden zijn geweest ging het om dik 360 elftallen.
Die Sepp Blatter die dat geregeld heeft wordt vandaag gewoon herverkozen als FIFApresident.
Als er al gevaar voor deze bezeten bejaarde dreigt komt dat van buiten, niet van de FIFA.
Dat was al te zien aan de vermoeide kop van die FIFA-woordvoerder op de persconferentie, naar aanleiding van de arrestaties op verdenking van witwassen, fraude en omkoperij. Bij elke vraag kreunde hij alsof er iemand aan zijn ballen trok. Doe nou niet zo moeilijk, mensen, stond duidelijk leesbaar in de tekstballon boven zijn kop. We gaan gewoon door. Jullie gaan toch wel kijken, kom op zeg, maak je niet druk. Straks verven jullie allemaal je gezicht in de nationale kleuren en heb je een prachtige, uitbundige tijd. Denk daar liever aan. Dan knappen wij het vuile werk wel weer op, daar zijn wij immers de aangewezen organisatie voor. 
<|endoftext|>
Vorige week zocht ik tevergeefs een kaart met Ús Mem erop. Inmiddels heb ik er zes. Het hadden er nog meer kunnen zijn, verschillende lezers mailden dat ze er ook nog wel een hadden liggen. Zoals Gerke de Groot, die al 28 jaar een tenthuisje Ús Mem heeft op Vlieland. Allemaal onbeschreven, behalve die van Tineke Louwenaar van de VVV, die er speciaal eentje heeft laten drukken.
Het komt van ons bezoek aan Parijs, waar we in restaurant Aux Cadrans, pal tegenover Gare de Lyon, aan de praat
raakten met barman Dominique.
Hij kent Leeuwarden van vroeger. Daar staat, zo wist hij nog, een beeld van een stier.
Nee, zeiden we, dat is een koe.
Nee, zei hij, het dier had hoorns, het is een stier. Dat doet zo’n metropool met je, daar raak je de band met de natuur volkomen kwijt.
Dus ik zou hem een kaart van die koe sturen. Maar kaarten met alleen Ús Mem erop worden niet meer gemaakt.
Komt omdat ze dat beeld buiten het centrum hebben gezet, zei ansichtkaartenmaker Roland van der Meulen. Dan neemt de toeristische vraag meteen af.
Dat stond vrijdag op deze plek. Diezelfde dag nog meldde Elly Weerstra uit Wirdum zich bij de balie. Ze bracht zo’n kaart, had ze nog in een la liggen.
Even later waren daar Theo en Bep Schilte uit Feinsum, ook met Ús Mem. Hebt u nu 10 kilometer gereisd alleen om mij zo’n ansicht te brengen, vroeg ik. ,,Ja, maar we zijn op de brommer hoor”, zei Bep. ,,’t Is lekker weer.”
Thuis op de mat lag een enveloppe. ,,Van een dame’’, stond erop. Weer twee kaarten met Ús Mem. Later arriveerde er nog een van Piet Winters uit Joure, ,,voor verzending naar Parijs”, noteerde hij.
Dank allemaal. Ik heb alle zes kaarten in een enveloppe gestopt en met een briefje naar Aux Cadrans gestuurd. Bewijs in zesvoud dat het een koe is en geen stier. Daarvoor moet zelfs de hardnekkigste Parijzenaar overstag gaan. 
<|endoftext|>
Recent nog geprobeerd een ansichtkaart te kopen met Ús Mem erop? Niet zo een met vier of tien bezienswaardigheden bij elkaar en Groeten Uit Leeuwarden ertussen, maar eentje met een afbeelding van die alweer zestig jaar oude bronzen stamboekkoe?
Ik wel. Maandag beloofde ik in deze column dat ik zo’n kaart naar Parijs zou sturen. Om iemand daar te overtuigen dat er in Leeuwarden niet een beeld van een stier staat, zoals hij denkt, maar van een koe. Ik ben op acht adressen geweest die ansichtkaarten verkopen. Maar
deze ene vond ik nergens.
,,Probeer de VVV eens”, zei de Friese Schrijfkamer. ,,Stuur anders een echt beeldje op, dat hebben we hier wél”, zei de VVV.
,,Zelf een foto maken?”, suggereerde Muurtooi. ,,Allinnich mei Ús Mem derop? Prima idee!”, vond de Afûk. En de Lektuurhal zei: ,,Naar zo’n kaart kun je lang zoeken. Die maken ze niet meer.
Alleen nog kaarten met verschillende plaatjes.”
Even bellen met prentbriefkaartuitgeverij Van der Meulen in Sneek. ,,Dat klopt wel”, zegt medewerker Iwan Dijkstra. ,,Die kaarten met één afbeelding zijn er minder. Standaard merken we dat multibeeld-kaarten, zoals wij ze noemen, beter verkopen. Ik weet niet waarom dat zo is, maar we zien het gebeuren, het gaat heel stapsgewijs. Er zijn nog wel kaarten met één beeld, maar die zijn van de echte highlights.
Zoals de Dom in Utrecht of de Waterpoort in Sneek.”
Zijn baas Roland van der Meulen, derde-generatie ansichtkaartenmaker, heeft een toevoeging.
,,Weet je wat de hoofdreden is dat er geen kaarten meer zijn met alleen Ús Mem?”, vraagt hij.
,,Omdat ze dat beeld uit de binnenstad verplaatst hebben, van het Zuiderplein naar de rotonde van de Harlingersingel. Daar komen geen toeristen, dus mensen zien dat beeld niet meer.
Voor Leeuwarders hoef je die kaarten niet te maken, die kennen het wel. Het gaat om de toeristen.”
Dus om aan zo’n kaart te komen, zal ik eerst dat beeld moeten verplaatsen. Heb je daar een frees voor nodig? > 
<|endoftext|>
Haar zoon zat erbij, die is net zo oud als ik. Zelf was ze bejaard, een kleine, elegante weduwe met een ketting om. Zo iemand van wie je verwacht dat ze een gebakje ‘taartje’ noemt. Dit gesprek is al een paar jaar geleden, maar het is me bijgebleven of het gistermiddag was.
Om de een of andere reden kregen we het over de Grote Liefde en of zoiets bestaat. Wat je in films altijd ziet, meestal met muziek, zo’n totale overgave waarvoor alle obstakels moeten wijken.
,,Weet je”, zei ze, meer tegen haar zoon dan tegen mij. ,,Jouw vader was een lieve man. Maar hij was nooit mijn grote liefde, hoor.”
Haar zoon keek verbaasd. Dat had hij nooit gedacht. ,,Niet?”, zei hij.
Ze schudde haar hoofd. ,,Ik ben vroeger heel erg verliefd op iemand anders geweest. Zo’n knappe man, ik kon aan niets anders meer denken. Ik vond hem de mooiste, de elegantste van de wereld.”
Mij is ontschoten waarom het niks is geworden met haar grote liefde. Misschien was het niet wederzijds, of mocht het niet, of is hij gewoon verhuisd. Ze had er in elk geval veel verdriet van gehad. Maar toen was ze haar latere echtgenoot tegengekomen en dat was ook goed.
,,Jaren later waren we eens in Amsterdam”, ging ze door. ,,Je vader en ik. We waren naar het museum geweest en we gingen nog even koffiedrinken in de Bijenkorf. En daar zat hij, aan het tafeltje naast ons. Hij herkende me dadelijk.”
,,We hebben een heel gesprek gehad toen, maar waarover, dat moet je me niet vragen. Want ik zat de hele tijd naar hem te kijken en dacht bij mezelf ‘Is dat het nou?’. Hij was niet eens zoveel veranderd, alleen ouder geworden, net als ik. Maar ik zag het niet meer. ‘Is dat het nou’, dacht ik steeds. ‘Was ik daar nu zo van ondersteboven?’.”
Soms heb je zomaar een gesprek dat je nooit weer vergeet. 
<|endoftext|>
In restaurant Aux Cadrans in Parijs raakten we vijf jaar geleden aan de praat met de barman, die Dominique heet en begin jaren negentig een relatie had gehad met een Leeuwarder meisje.
Nu we vorige week toch in die stad waren, gingen we er weer heen. Dominique gaf ons dadelijk een hand. Of hij ons meteen herkende weet ik niet, hij is een goede gastheer, maar het kwam snel weer boven. Hij pakte een fles calvados en begon welkomstdrankjes te schenken.
,,Bij jullie in Nederland zijn de mannen zo lang, dat je in de
discotheek zo loopt.’’ Hij deed het voor, het hoofd omhoog naar onzichtbare reuzen tegen wie hij steeds opbotste. ,,Oh pardon! Oh pardon!’’, zei hij.
Vijf Parijse stamgasten aan een tafeltje verderop keken geïnteresseerd toe. ,,En op het centrale plein in Leeuwarden staat een groot beeld van een stier’’, ging Dominique door.
,,Een koe’’, verbeterde ik.
,,Hij had hoorns, dat was een stier’’, hield Dominique vol.
Wat later begon hij tegen de Parijzenaars over de bijzondere sporten die ze in Friesland zoal doen. ,,Ze springen met stokken over sloten!’’, zei hij. De Parijzenaars keken met zo’n blik van ‘nou nou poeh poeh’.
,,Het record is 21 meter’’, zei ik. Ze meenden dat ik misschien het verkeerde telwoord had gebruikt. Een Nederlander vergist zich wel eens met Frans, zeker na wat calvados. Ik herhaalde: vingt-et-un mètres. Dat maakte indruk. ,,Het zijn hoge flexibele stokken’’, voegde ik toe.
,,En ze klimmen terwijl ze springen.’’
Dominique schonk nog een calvados in en ging door: ,,Ze schaatsen er ook, een hele lange route.’’ ,,Meer dan tweehonderd kilometer’’, wist ik. ,,In een week?’’, vroeg eentje. ,,In een dag’’, zei ik. ,,Dat is Friesland’’, zei Dominique, alsof hij geld kreeg voor Frieslandpromotie.
,,En er staat een beeld van een stier in de stad.’’
Ik zal hem een ansicht van Us Mem sturen. Dat er straks bussen vol Parijzenaars deze kant opkomen is formidable, maar we moeten geen valse verwachtingen wekken. 
<|endoftext|>
Er zijn tenminste twee doodsmaskers van Napoléon Bonaparte. Eentje is enkele uren na zijn dood op 5 mei 1821 gemaakt door dokter Archibald Arnott, een Engelse militaire arts. Die andere is later gemaakt door Napoleons lijfarts François Antommarchi. Wie zijn best doet, kan ze allebei zien. Die van Arnott ligt in de Hermitage in Amsterdam en die van Antommarchi in museum Carnavalet in Parijs.
Ze verschillen nogal. Die in Amsterdam is alleen het gezicht, echt maskerachtig, met een opvallend groot voorhoofd en een scherpe neus. Die in Parijs is het hele hoofd, wat ingevallen, zodat jukbeenderen en neus scherp naar voren komen.
Deze week heb ik beide tentoonstellingen gezien. En als je lang genoeg bij de Leeuwarder Courant hebt gewerkt, heb je een antenne ontwikkeld voor De Fries die Erbij Was. Want die is er altijd.
In Amsterdam was die simpel te vinden. Daar lag de brief van de Friese dienstplichtige Romke Eelkes Zandstra, een bakkerszoon uit Grou. Vanuit het legerkamp in Boulogne liet hij in 1811 zijn meisje Sjoukje Hendriks in Eestrum weten: ,,Gij staat altijd in mijn gedagten en Gij moet maar moed houde en ik zal mijn best doen tuis te komen”. Dat zou niet slagen, Romke kwam om in Polen. De brief, normaal in het bezit van Tresoar, werd vorig jaar verkozen tot ‘stuk van het jaar’.
In Parijs was het moeilijker.
Maar in een vitrine fonkelde het toneelzwaard van Napoleons favoriete acteur. En die heette Talma. Dan weet je eigenlijk al genoeg: de Fries die Erbij Was.
Daar had ik het bij moeten laten, maar ik ging Talma googelen.
Hij heette voluit François- Joseph Talma, hij was erg populair, ook in Londen, Dresden en Brussel vierde hij triomfen. Hij heeft zelfs een korte affaire gehad met een zus van Napoleon.
Maar: hij is geboren en gestorven in Parijs, wat niet zo heel erg Fries is om te doen. Ik blijf volhouden dat er altijd een Fries bij is als je goed zoekt, maar deze Talma is uiterst twijfelachtig. > 
<|endoftext|>
Op het Waddeneiland Borkum, net over de Duitse grens, werd eind negentiende eeuw geadverteerd dat het er goed toeven was. Je kon er kuren, je trof andere bemiddelde badgasten en het was er, zo stond aangegeven, jodenvrij.
Dagelijks speelde de eilander kapel het Borkumlied, dat iedereen mee kon zingen. Vrij vertaald: ,,Op Borkums strand slechts Duitsheid geldt, slechts Duits is het banier. Wij houden rein het erenschild, Germania is fier! Maar wie ons naakt met platte voet, met kromme neus
en kroezend haar, die zal uw stranden niet genieten, die moet vandaar, die moet vandaar!” Wie de nationalistische tekst niet kon onthouden, kon er een ansichtkaart van kopen.
Dat verschijnsel heet Bäder- Antisemitismus (badplaats-antisemitisme), de Duitse historicus Frank Bajohr heeft erover geschreven.
Het was vrij algemeen.
Schrijver Theodor Fontane, bekend van Effi Briest, klaagde in een brief over die Joodse vakantiegangers op het eiland Nordeney die als nieuwe rijken aanschoven bij prinsessen en baronessen.
Andere landen kenden het ook. In de VS maakten hotels die bekend: ‘geen muskieten, geen malaria, geen Joden’.
Let wel, dat was in de negentiende eeuw. Het was destijds, denk ik, geen regelrechte haat, maar meer zoiets als die Turkse hotels van nu, die adverteren dat er geen Russen logeren. Het zou nog jaren duren voordat in Duitsland die jodenhatende partij uit München aan de macht kwam en zulk discriminerend gedrag politiek werd goedgekeurd.
Met andere woorden: stompzinnig, maar die mensen wisten niet beter. Alle ellende moest nog komen.
Die Cambuurfans die in de supportersbus anti-Joodse teksten zaten te zingen weten daarentegen wel beter. We hebben immers net een week achter de rug vol bijeenkomsten over vrijheid en vrede en oorlog.
Waarin achttien Canadezen, veteranen uit 1945, door de hele provincie onthaald zijn. Er was volop aandacht voor de oorlog en de bezetting. En ook voor het wegvoeren van de joden.
Dit supportersgebral is dus geen badplaats-antisemitisme, maar moedwillig onfatsoen.
Zulk stom volk gun je dat ze nooit weer een voetbalwedstrijd zien. 
<|endoftext|>
Er lag gisteren een vers veulen in de wei. De merrie stond er snuivend naast, de rozepaarse nageboorte slingerde onder haar staart.
Het veulen glansde in de zon, op zijn flank stond een stukje vacht de andere kant op, een vleug in de vorm van een tulp.
Hij hief zijn hoofd op toen op de weg een paard voorbij klepperde.
Raar, dat zo’n nieuw veulen dat herkent.
De geboorte had ik gemist, ik wachtte het opstaan af, minstens zo’n mirakel. Zo’n veulen bedenkt vrij snel dat het overeind wil en doet dat dan ook meteen.
Deze had er wat minder zin in.
De moeder was naast hem gaan liggen, likte af en toe over zijn rug, verder maakte het veulen geen aanstalten. Tot zijn moeder hem na een minuut of twintig met haar neus begon te duwen.
Hij kwam houterig omhoog, een aandachtige romp op knikkende stelten. Eerst linksvoor, toen beide achterbenen, toen rechtsvoor. Nu stond hij in een soort scharnierstand. Daarna het linkervoorbeen gestrekt en toen de rest. Dat hij steeds met links begon, betekent dat dat hij linksbenig is? Heb je dat met paarden?
Hoe dan ook, hij stond stram rechtop. Zelfs de oren stonden recht. Als een paard op een plaatje. Dat plaatje doe ik hierbij.
Want hoewel dit de hele lente door in allerlei weilanden en stallen gebeurt vind ik het leuk om te zien. En het was nog moederdag ook. 
<|endoftext|>
SEerst stond ze te trillen op haar benen, Jitske van der Veen-Komrij uit Leeuwarden, en achteraf kon ze er niet van slapen. Zoveel had het bij haar losgemaakt. Maar het was fantastisch, zegt ze voortdurend.
Fantastisch, fantastisch.
Woensdag las ze in de krant over Matthew Taylor, de 41-jarige militair van de Royal Canadian Dragoons die met de veteranen mee is gekomen en op zoek wilde naar zijn Friese roots. Ze las van zijn pake Geert van Dijk, zijn beppe Jeltsje Hoeksma en zijn moeder Jitske van Dijk, die als zesjarig meisje de bevrijders
toezwaaide en met het gezin is geëmigreerd.
Kon dat haar nicht Jitske zijn?
Was pake Geert haar oom Geert uit Burgum? ,,Ik heb de krant wel een paar keer overgelezen, ik was bang dat ik het verkeerd had. Maar ik had het niet verkeerd.”
Ze nam contact op. Die middag nog stond Matthew Taylor voor de deur, met een begeleider die tolkte.
,,Hij kwam aanlopen en deed zijn armen helemaal om me heen”, zegt ze. ,,Hij lijkt precies op zijn grootvader, echt een Van Dijk-kop. Vooral toen ik zijn oren zag zei ik ja, helemaal jouw pake, die had grote oren. Al viel het bij Taylor nog wel een beetje mee.”
De albums gingen open, met foto’s van zijn moeder als klein meisje en van zijn grootouders.
Hij maakte een foto van hun beiden op de bank. Ze vertelde dat toen het gezin begin jaren vijftig naar Canada emigreerde ze meeging naar Rotterdam om ze op de boot te zetten.
,,Hoe bestaat het”, zegt ze.
,,Het is zo wonderlijk, niet te begrijpen.” Zelf heeft ze wel eens familie in Canada bezocht, maar nooit nicht Jitske, die ergens bij de Rocky Mountains was terechtgekomen.
Wel heeft ze haar geschreven. De laatste brief die ze van haar kreeg, zal ze nog voor Taylor opzoeken.
,,Hij zei al, kom maar naar Canada. Maar nee hoor, ik ben 88. Dat moet maar niet meer.” 
<|endoftext|>
Gefeliciteerd meneer Orson Welles, met uw honderdste verjaardag vandaag. Jammer dat u hem zelf niet meer mag beleven, u bent al in 1985 overleden. Maar we zijn u niet vergeten. Ik niet, in elk geval.
Uw prachtfilm Citizen Kane uit 1941 is reden genoeg om u altijd te onthouden. Sommige mensen vinden zulke films ‘verouderd’, omdat ze zwart-wit zijn en zo. Maar dat is dom geklets, die mensen moeten gewoon beter kijken, vindt u ook niet? Zouden zulke lui wel weten wat Rosebud betekent?
In 1992 heb ik een poging gedaan om uw strooiplek te bezoeken. U heeft zelf gezegd dat niet de geboorteplek een mens bepaalt, maar de plek waar hij wil sterven. Voor u was dat Ronda in Spanje. Waarvoor ik u nog wil bedanken, anders was ik daar nooit geweest. Prachtige stad, gespleten door een diepe kloof en weer verbonden door een indrukwekkende brug.
In het museumpje hingen foto’s van u bij het stierenvechten. Op een ervan stond ook de beroemde stierenvechter Antonio Ordoñez, met wie u goed bevriend was. U had zelf ook geprobeerd te stierenvechten, maar u kon er niks van. Het publiek gooide bierflesjes naar u.
Ordoñez’ vader, ook stierenvechter, heeft trouwens model gestaan voor de torero in The sun also rises van Ernest Hemingway. Nu ja, dat weet u beter dan ik, ik las dat u dat tot theaterstuk hebt bewerkt, met Marlene Dietrich.
De mevrouw van het toeristenbureau vertelde me dat uw as in een put op het landgoed van de familie Ordoñez ligt. La Finca heet het. Ze kruiste het aan op mijn kaart. Privéterrein, waarschuwde ze.
Ik herinner me veel bomen en een laag toegangshek, waar ik best overheen had kunnen klimmen. Maar ik deed het niet, er waren mensen aan het werk. Volgens een bord kwam er een golfbaan. Sinds twee jaar, lees ik, kun je de boerderij daar huren. Dan loop je zo naar die put en is het niks mysterieus meer. Kost 1000 euro per nacht. Wat zou u doen, meneer Orson Welles?
<|endoftext|>
Veteranen binnenhalen kan op tenminste drie manieren. Zo is er de rommelige methode, zoals zaterdag op Schiphol. Daar gingen we met twee bussen heen, extra rollators in de laadruimte, voor de achttien ‘Friese’ Canadezen en hun gevolg.
Op het vliegveld werden de bussen naar een pleintje gedirigeerd tussen gaashekken met doeken ervoor waar beukenboompjes op stonden. Prikkeldraad erboven en een paar gewapende marechaussees. Dit was echt de achterkant van iets. Aan de voorkant, hoorden we later, was het vliegtuig ontvangen met een boog van waterstralen van de brandweer.
,,Kom op!”, riep een medereiziger. ,,We steken Friese vlaggetjes in het prikkeldraad!” Dat fleurde de boel een beetje op. Daarna begon een groot wachten. En er arriveerden meer bussen. Naast onze Friese vlaggetjes kwamen bordjes met Zutphen, Deventer of Almelo.
Daar kwamen ze aan, kwetsbare oude mannen met enorm veel bagage en zoveel mogelijk
eretekens op de borst. In een rolstoel of aan de armen van zoons en dochters. ,,Welcome to Holland”, riepen we. Iedereen zei dat voornamelijk tegen zijn eigen veteranen. Een Fries groet geen bevrijder van Almelo, dan kun je wel aan de gang blijven. Het hoopte enorm op bij de uitgang en het was verwarrend, maar na twee uur ging iedereen met de juiste veteranen naar huis.
Dan heb je de plechtige methode, zoals even later in Leeuwarden. Met een konvooi van oude legervoertuigen en verklede mensen, een burgemeester en een zangeres die We’ll meet again zingt, wat mompelend werd meegezongen. Dat was in het WTC-hotel, waar een rode loper was uitgelegd.
Okill Stuart, met wie ik net in de bus had gesproken werd daarheen gereden. ,,I’m not gonna do this rolling”, zei hij en maakte aanstalten uit zijn rolstoel op te staan. Heel soepel ging dat niet, dus ik pakte hem bij de arm. Hij hield me ferm vast en zo liepen we het hotel in. Zijn hand was warm en zacht, zoals handen van oude mensen kunnen zijn. Dat was de persoonlijke methode, mijn favoriet.
<|endoftext|>
Hoezeer de Tweede Wereldoorlog nog leeft merk je als de krant een maand lang mensenverhalen over de oorlog publiceert. Dagelijks telefoontjes, nu en dan komt iemand langs om wat te vertellen. Geschiedenis is immers niet alleen een zaak van wereldpolitiek, invasies en aantallen. Het is net zo goed een chaotisch allegaartje van persoonlijke verhaaltjes.
Dat die verhalen nooit allemaal in de krant passen lijkt de meesten niet uit te maken. Het vertellen, daar gaat het om. ,,Mijn kinderen en kleinkinderen
zijn er niet zo in geïnteresseerd”, zegt Hiske van der Werff (85). ,,Die ouwe verhalen, zeggen ze dan. Maar als je oud bent, denk je erover na.”
Over die joodse mevrouw die uit de Gymnasiumstraat werd opgehaald. Ze nam haar bouvier mee, ze dacht dat het een ommetje zou zijn. Op straat schoot een Duitser de hond dood.
Of toen Hiske naar Vries moest fietsen, waar haar vader gedwongen aan het werk was. Hij moest weten dat zijn broer in Wormerveer was doodgeschoten. Vriendin Roelie Elzinga fietste mee, moeder had één boterham voor onderweg meegegeven. Onderweg kwamen ze een fietser tegen: haar vader die hem gesmeerd was. Hij dook weg in de slootwal toen Duitsers op een motor passeerden. Die zagen alleen de meisjes en wuifden. Ze wuifden terug. ,,Je moet het zeggen, je moet het zeggen”, spoorde Roelie aan. Maar Hiske vertelde het niet.
Ze fietsten naar Garyp, naar pake en beppe. Beppe stormde in de hal op haar zoon af. Ze riep: ‘Sietse, se ha ús Germ deasketten’ en viel flauw. Haar zoon viel over haar heen.
,,Ik had het niet gezegd”, zegt Van der Werff. ,,Ik durfde niet. Maar ik geloof dat ik dat goed heb gedaan.” Het grijpt haar aan, ze dept haar ogen.
,,Als ik erover praat, is het of is het net geleden. Door die verhalen in de krant komt het weer boven.” Doen we dan wel goed aan al die oorlogsstukjes, vraag ik. ,,Heel goed”, zegt ze. ,,Die emoties moeten er toch uit.”
<|endoftext|>
Aletta Jacobs dacht: ,,Alleen door invoering van het vrouwenkiesrecht in alle landen kan aan de onmenschelijke oorlogen een einde gemaakt worden”. Mede daarom organiseerde ze een eeuw geleden, tijdens de Eerste Wereldoorlog, een internationaal vrouwencongres in Den Haag. Ook in de Leeuwarder Courant stond een oproep.
Eenvoudig was het niet te organiseren, want Franse en Engelse vrouwen mochten er van hun regering niet heen, al waren er uiteindelijk wel twee Britse dames. Nederlandse vrou-
wen vormden de meerderheid, maar ze wisten toch deelneemsters uit dertien landen bij elkaar te krijgen. Tot Duitse vrouwen toe, die volgens een krantenbericht ,,hare handen uitstrekten voor vriendschap en internationale liefde”.
Wereldvrede heeft het niet gebracht. Wel de Women’s International League for Peace and Freedom (WILPF), een internationale vrouwenvredesorganisatie die deze week weer vergadert in Den Haag. Dat weet ik want Maureen is erbij. Maureen is een onstuitbare 85-jarige Amerikaanse vol idealen, die ik in 2003 op een veerboot in Alaska heb leren kennen en die sindsdien af en toe in Nederland opduikt. Vijf jaar geleden was het een tussenstop, onderweg naar een Keniaans schoolproject. Twee jaar geleden begeleidde ze een Amerikaanse D-Day-veteraan, die nog één keer Normandië wilde zien. Hij was maar iets ouder dan zij, maar hield haar moordende tempo niet vol, zodat hij eerder naar huis ging en zij nog even naar Leeuwarden kwam. Dat ligt, zoals bekend, vlakbij Normandië.
Ditmaal heeft ze haar zoon mee. Vrijdag komen ze hierheen, nu is ze nog druk met het WILPF. ,,Het is hier more than exciting!”, riep ze dinsdagavond in de telefoon. ,,Er zijn vrouwen van alle leeftijden en taalgroepen. Ik ben zonet drie kwartier geïnterviewd voor een of ander archief door een prachtig meisje uit ZuidItalië. Vanavond is er een festival en morgen is de afsluiting.”
En komt de wereldvrede al wat dichterbij, wilde ik weten voor ze ophing. Ze schoot in de lach. ,,World peace? Ha ha ha”, zei ze. Toen moest ze stoppen, want het panel over oorlog en economie begon bijna.
<|endoftext|>
Bloemisten hebben geheime codes die de buitenstaander niet kent. Dat ondervond ik jaren geleden in een zaak in Kampen, waar ik een bos bloemen wilde kopen voor een bejaarde oudtante, bij wie ik op de koffie zou gaan. ,,Doe me maar acht”, zei ik. ,,Acht?” herhaalde de bloemiste alsof ik had gevloekt. ,,Dat doen we niet.
Zeven of negen, dat kan wel.”
Een bos bloemen moet uit een oneven aantal bestaan, want dat is mooier. Waarom? Dat hebben bloemenmensen onderling zo afgesproken, daarom. Daar kun je dwars van worden, maar je
verliest het. Dus ik ging met negen bloemen de deur uit en heb onderweg een weggegooid. Mijn oudtante viel het niet op.
Gisteravond kregen we de kans waar om een spreekbeurt bij te wonen over de geheimen van het bloemschikken. De lerares, Cilla Geurtsen (ze schrijft ook recensies in deze krant) bleek ze van haar moeder te hebben gehoord, die met bloemschikken zoveel rijkdom heeft vergaard dat ze er een huis in Frankrijk van had kunnen kopen. Eerst schudde ze een afvalzak vol groen op een tafel leeg en opende ze een indrukwekkende gereedschapskist met tangen, ijzerdraad, krammen en rubberachtig lint. Toen brandde ze los. Dat je een corsage makkelijk zelf maakt, dat scheelt zo een tientje, of een kerstslinger met stro en hulst en lampjes, die in de winkel 100 euro kost. Dat je een paasei-kaarsje met twee ijzerdraadjes vastzet, dan wiebelt het niet. Dat grote dingen er eerst in moeten. Dat je voor dat alles een goedje nodig hebt dat oase heet. Dat je klassieke driehoeksbloemstukken hebt, biedermeiers en vegetatieve stukken. Voor ik het wist, zat ik ijzerdraad in het blad van een hedera (klimop dus) te rijgen, zodat het stevig is en je het kunt buigen.
Na afloop kwam Joost Oomen, de oud-stadsdichter van Groningen, binnen. ,,Kijk, ik heb een klimopblaadje dat je kunt buigen”, toonde een cursist. ,,Hoe kan dat nou?”, zei Oomen verbijsterd. Ja, wij kenden de geheimen van het bloemschikken. Nu alleen dat huis in Frankrijk nog.
<|endoftext|>
Een wel tien meter hoog, gouden zwaard, middenin Leeuwarden, bij de Waag en V&D. Daar ga je uit nieuwsgierigheid even kijken. Ook al is een stunt om meer mensen naar het Fries Museum, even verderop, te krijgen. Aangenaam weer, koopavond, opvallend ding, het staat er maar twee dagen… Bij zoiets zal het wel druk zijn.
,,Druk?”, zegt de man die het reuzenzwaard bewaakt. ,,Hier? Valt wel mee hoor. Mensen maken er op afstand een foto van en lopen door.”
De lange schaduw van het gevest valt op de Waag. De bewaker staat op het hoogste punt van de Lange Pijp, de brug waar het zwaard op is gezet. Hij kletst met twee handhavers van Stadstoezicht. Het ziet er erg symbolisch uit, drie wachters voor zo’n slagwapen. Middeleeuws, haast. Het zwaard regeert.
De drie kijken omlaag, waar een jongen met een dik stuk stoepkrijt BEZET in een rechthoek op het plaveisel schrijft, om zeker te zijn van een plek op de vrijmarkt.
,,Het is nog maar donderdag”, zegt een handhaver. ,,Koningsdag is maandag pas.”
,,Het gaat regenen”, voorspelt zijn collega. ,,Dan spoelt dat zo weer weg.”
Verderop plakt iemand een stuk straat af. Ik had begrepen dat tape strafbaar is, maar de handhavers zien het niet, of het kan ze niet schelen.
Hun aandacht wordt door wat anders getrokken. Aan de stille kant van de Nieuwestad fietst een mevrouw op het wandelgebied. Ze houden haar staande en schrijven van alles in een opschrijfboekje, gewone bonnen bestaan blijkbaar niet meer. ,,Ik zag ze net op tijd”, zegt een jongen die toekijkt met de fiets aan de hand. ,,Ik heb vanmorgen al een bekeuring gehad toen ik op weg naar school over het pad in de Prinsentuin fietste. Daar bekeurden ze iedereen, ze jagen er echt op.”
De vrouw fietst beteuterd verder. De handhavers gaan de Lange Pijp weer op en hervatten het gesprek. Vanuit de schaduw van het zwaard blijven ze de omgeving nauwlettend in de gaten houden.
<|endoftext|>
De koning bezocht de vliegbasis. Op foto’s kijkt hij naar de straaljagers met oordoppen op. Hij is bijna een kop groter dan de basiscommandant. Waar ze het over hadden, dat hoor je niet. Maar stel je eens voor, even maar, dat ze over poëzie zouden hebben gesproken.
Een eeuw geleden, tijdens de Eerste Wereldoorlog, wemelde het in de loopgraven van de Engelstalige dichters. Als groep worden ze war poets genoemd, oorlogsdichters. Het beroemdste oorlogsgedicht, In Flanders fields, is van de Canadese luite-
nant-kolonel John McCrae. Tweede luitenant Wilfred Owen schreef Dulce et decorum est, over sterven na een gifgasaanval. Morgen is het honderd jaar geleden dat de Engelse kornet Rupert Brooke, enthousiast dichter over vaderland en opoffering, overleed aan een muskietenbeet.
Nederland had geen war poets, wel dichters die soms over oorlog schreven. Theo van Doesburg, geschokt door vluchtelingenverhalen, schreef apocalyptische regels als ,,De beesten brullen in de straten. / Ze ruiken bloed / Ze lekken zich de muilen”. Bekend zijn z’n soldatenverzen niet geworden, ze verschenen pas in 2000 in druk. Gelukkig leerde hij tijdens zijn inkwartiering ook Drachtster schoenmaker Evert Rinsema kennen, maar dat is een ander verhaal.
Na de Eerste Wereldoorlog groeiden de werelden van poëzie en strijd ver uit elkaar. Hun taal ook. Militairen spreken gestandaardiseerd Engels vol jargon, om elkaar internationaal te begrijpen. Dichters hebben een hoogstpersoonlijke taal, die met grote moeite in een andere taal omgezet kan worden.
Er is weinig verband meer tussen. Bij een startbaan vol gierende machines denk je niet meteen aan poëzie. Maar stel je eens voor dat op zo’n vliegbasis een bekroond dichter zou rondlopen, een vlieger die zo overmand is door zijn bijzondere ervaringen, dat die in taal naar buiten moeten. En dat koning en commandant het daar dan over zouden hebben.
In een oorlogssituatie heb je meer aan een straaljager dan aan een gedicht, dat weet ik ook wel. Maar om je zoiets toch voor te stellen, hoe kort ook, is je reinste poëzie.
<|endoftext|>
Vroeger, ver voor Charlie Hebdo, had je in Frankrijk een ander satirisch blad, Hara-Kiri. Nu en dan werd het verboden, omdat ze geen middel schuwden om de brave burgerij in het gezicht te spuwen. Fransen houden daarvan, het was provocerend, seksistisch, gevoelloos, racistisch, antisemitisch, platvloers, noem maar op.
In dat blad stond een fotostrip rond Professeur Choron. (Eigenlijk Georges Bernier, lees ik op Wikipedia, en een oprichter van het blad). Professeur Choron gaf soms zijn mening over dingen. Eind jaren zeventig bijvoorbeeld
over de Vietnamese vluchtelingen, die zich in volgeladen vissersbootjes op zee begaven en af en toe verdronken. Wat vindt u daarvan, professor Choron, vroeg de reporter. ,,Qu’ils crèvent”, zei de professor. Laat ze verrekken. Dat zei hij altijd op dit soort vragen, hij vond het ook van mensen die het blad niet lazen. Toen ging dat door voor cynische humor, een uitvergroting van de zelfgenoegzame rijke westerling die het allemaal aan zijn reet zal roesten. Inmiddels is het heel gewoon. De brave burger doet het nu zelf.
Gisteren kapseisde een boot met zevenhonderd mensen op de Middellandse zee. De tweede in een week, meldde nu.nl. De lezersreacties kwamen erachteraan. Dat getier van ontevreden lafaards zonder naam moet je eigenlijk nooit lezen, maar soms ontkomt het je.
,,Ook weer opgeruimd”, vindt Tukkertje69. Anwee: ,,Over een paar jaartjes is Afrika leeg en kunnen wij met onze kinderen daarheen. Altijd mooi weer daar, dus ook niks meer te klagen.” ,,Sorry hoor maar wij gaan toch ook niet de hele tijd met de boot naar hun toe????”, schrijft Gewoongebleven. ,,Niet meer redden maar laten zinken....want zo gaat het niet langer....Het is hard maar het is gewoon zo...”, aldus Meneer Gordelroos. ,,Ieder individu dat Europa berijkt vervier/ vijf/zesvoudigd zich”, weet Melina. Boos en Bar: ,,Nederland zal vervallen tot 1 groot krottenwijk aan de kust de rest van Europa zal ook 1 grote getto worden.”
Qu’ils crèvent! Is er nog koffie? En wat treffen we het met het lenteweer.
<|endoftext|>
Ik ging naar het Fries Museum om theater te zien. Gistermiddag kregen ze daar de Museumprijs van 2015.
Dat ze het zouden winnen was niet verrassend. Friezen laten zich makkelijk mobiliseren om massaal op internet of via sms te stemmen. Stop een Fries in The Voice of Holland, De Gezelligste Winkelstraat of Het Leukste Museum en er komt een digitale vloedgolf op gang. Hoe dat kan hoop ik nog eens van de Fryske Akademy te horen.
Voor ons was het niet verrassend omdat de kranten het al een dag wisten. Dat gaat vaker
zo, de organisatie stuurt je de uitslag alvast toe in het vertrouwen dat je het niet verklikt.
In dat bericht wordt Fries Museumdirecteur Saskia Bak al aangehaald. ,,We zijn ongelooflijk blij en grutsk! We voelen ons heel vereerd dat zoveel Friezen op ons gestemd hebben. Sommige mensen hebben zelfs hun hele familie-en vriendenkring opgeroepen, echt fantastisch dat het museum zo gedragen wordt”, zegt ze. Dus zij wist het ook al een dag eerder!
Daarom ging ik er heen. Om te zien hoe Saskia Bak volkomen verrast zou doen, als een moeder die op Moederdag een tekening krijgt. Theater in het museum!
In de museumhal juichten ze al toen ze de kleine colonne zagen naderen over het Wilhelminaplein. Mensen van het programma Koffietijd, de Bankgiroloterij, het Prins Bernhard Cultuurfonds, de Museumvereniging. Ze hadden een bos bloemen en feestgebak. ,,Taart!”, zei iemand. ,,Nee, dat is Loretta Schrijver”, verbeterde een ander.
Alles joelde, de burgemeester, personeel, vrijwilligers, bezoekers, en Saskia Bak speelde een glansrol als winnaar. Ze straalde, omhelsde, nam felicitaties in ontvangst.
,,Een knappe acteerprestatie”, zei ik. ,,Want je weet dit al een dag.”
,,Nee hoor”, zei ze. ,,Ze hebben me gebeld om een reactie voor als we zouden winnen en eentje voor als we niet zouden winnen. Dat deden ze met alle drie genomineerden. Ik wist dit echt niet.” Ik geloofde haar op haar grijsbruine ogen, maar met zulke rasartiesten weet je het nooit zeker.
<|endoftext|>
‘M oandeitemoarn. Dizich waar. Op’e Drylster toerren en fan inkelde boereskuorren waaie de Nederlânske flaggen. Efter Brekeveld syn pleats lizze trije mânske skippen, dy’t ek de flaggen boppe yn de mast hawwe. Ien fan hja, Bergsma út Marum, hat ek de Fryske flagge op it skip. Kees de arkeman hat syn flagge no ek boppe op’e wenning stean, mei in brede oranjewimpel deroan.”
,,Ik soe fan’ e moarn nei Snits, mar it moat útsteld wurde oant fan’e middei ta, om’t it fan de oardertsjinst, ea ûndergrûnske, alias yllegale, ferbean is. Alle-
gearre wiene wy yntiids fan it bêd of, fan’e moarn. De frou fan ús evacuees wie al moai gau dwaande mei it meitsjen fan oranjespjeldsjes en knopen. Wyb rint ek al mei ien op’e trui. Age, de grutfeint, woe wol mei in sjerp rinne as er dy hie, sei hij. Mar allegearre, mei en sûnder oranjeknopen, binne wy tige bliid dat de Dútsers hjirrewei binne. Wy kinne no alteast wer foarútsjen, wat der fjierder ek bart.”
Dat noteerde mijn pake op 16 april 1945 in zijn kriebelige, maar duidelijke handschrift. Het is vreemd om zoiets zeventig jaar later te lezen, niet alleen omdat hij ‘hwa’ en ‘greatfeint’ en zo schrijft, maar ook omdat hij later met balpen voetnoten heeft toegevoegd. Data, bijvoorbeeld, als die onduidelijk waren. Kleine opmerkingen in de kantlijn. Blijkbaar ging hij ervan uit, dat iemand anders ze eens zou lezen. Alsof hij brieven schreef aan een onbekende uit de toekomst. Dat bent u dus nu.
Nog een stukje, van 13 april 1945. ,,Hja binne mei moaie auto’s komd en moatte no mei strontweinen it lân wer út. Sic transit gloria Poeporum. In dream is ta in ein en keart ta bittere realiteit. Hie dit alles moatten? En wat is de sin fan dit alles? In see fan ydealisme, in oceaan fan bloed en ellinde. Ik hoopje tige dat humanistyske tiden weromkomme en wy de lêste kriich yn, tsjin of mei Jeropa hân hawwe.”
<|endoftext|>
Een paar jaar geleden lanceerde antropoloog David Graeber het begrip bullshit job. Op de Nacht van de Filosofie zaterdag werd daarnaar verwezen. Een bullshit job, vrij vertaald: flauwekulbaan, is een baan die niks toevoegt.
Een mooie term voor zo’n avond vol wijsbegeerte, want er zijn vast mensen die vinden dat filosofie niks toevoegt. Het tegendeel werd ter plekke bewezen, want op de stoep voor Tresoar stond een politiewagen en de hele avond liepen twee agenten achter spreker Afshin Ellian aan. Ideeën zijn belangrijk en soms gevaarlijk.
Terug naar de bullshit jobs. In de jaren dertig zag econoom Keynes dat de technologie snel beter werd en werk overnam. Aan het eind van de eeuw, voorspelde hij, werken we nog naar vijftien uur per week. De techniek ging werkelijk razendsnel vooruit, machines namen werk over of maakten het overbodig. Er zou nu minder werk moeten zijn, maar we werken nog steeds heel veel.
Hoe kan dat? Bullshit jobs! Grote groepen mensen doen dingen waarvan ze zelf beseffen dat ze helemaal niet nodig zijn. Maar ja, je krijgt er geld voor. Om uit te vinden om welke banen het gaat, moet je je afvragen wat er gebeurt als mensen met die baan gaan staken. Als vuilnismannen staken (voorbeeld van journalist Jesse Frederik, een van de sprekers) of vrachtwagenchauffeurs is de ramp na een paar dagen niet te overzien. Als pr-functionarissen gaan staken, of managers, of adviseurs, kon dat wel eens reuze meevallen.
In de zaal waar Frederik sprak leidde dat inzicht bijna tot een revolutie. Een oudere dame stond op en zei: ,,Vrijwilligers zouden eens moeten gaan staken! Ik ben huisvrouw geweest en heb daarnaast altijd gewerkt, en ik doe vrijwilligerswerk. Daar klaag ik niet over, maar het is allemaal wel erg vanzelfsprekend geworden.”
Het was een nacht van de filosofie, dus we gingen de barricaden niet op. Wel zaten veel mensen zorgelijk te knikken. Of omdat ze het met haar eens waren (terecht), of omdat ze ineens aan hun eigen baan waren gaan twijfelen.
<|endoftext|>
Op een afstand stonden drie F-16s te draaien, maar verder gebeurde er niks. ,,Dit is de luchtmacht’’, zei luitenant-kolonel Butcher. ,,Hurry up and wait.”
Butcher heet hij niet werkelijk, het is zo’n bijnaam die luchtmachtpiloten elkaar geven en dan op hun pak laten borduren. Zijn echte naam is Matt French en hij komt uit Knoxville, Tennessee. Hij liep mee met de journalisten die vrijdag op de basis bij Leeuwarden waren, vanwege de twaalf Amerikaanse F-15’s die daar tijdelijk zijn. Geen vraag was hem te dom, dat is
maar goed ook met mij in de buurt. En hij praat van dat kanten-klare Amerikaans, alsof hij zo uit een serie is weggelopen.
Waar leren die mensen dat toch?
Dat hurry up and wait was een reactie. Eerder lummelde iedereen rond bij de hangar waar een F-16 en en F-15 bij elkaar waren gezet. De officiële gesprekjes waren gedaan, tijd voor het opmerken van onbenulligheden. Dat de gulp van een luchtmachtoveral van beneden naar boven wordt opengeritst, bijvoorbeeld. Is vast een goede reden voor.
Toen ineens moest alles in het busje richting startbaan, geen tijd te verliezen. En daar was dan weer een tijd niks, zodat de sigaretten weer uit de pakjes kwamen en Butcher informeerde wat er hier op King’s Day zoal gebeurt. Even een opleving als de straaljagers aan komen taxien, daarna weer niks. ,,Ons werk is uren verveling, onderbroken door momenten van pure doodsangst”, zei Butcher.
Dat kwam ook: oordopjes helpen maar een beetje, die straaljagers maken bijna tastbaar geluid, dat je door je hele lijf voelt. Butcher noemde het ,,the sound of freedom” en voegde er aan toe dat het de bedoeling is dat heel Europa weet dat ze (de Amerikanen) hier zijn. En om hun doorgaande aanwezigheid in ,,this theatre” te laten zien. Denk je dat de Russen onder de indruk zullen zijn? vroeg iemand nadat de laatste straaljager was opgestegen. ,,Well”, zei Butcher. ,,Ik ben altijd onder de indruk.” Waar leren die mensen dat toch?
<|endoftext|>
In het paradijs werd Nederlands gesproken. Preciezer nog, God sprak tegen Adam het soort Vlaams dat je rond Antwerpen hoort. Adam (zijn naam is afgeleid van adem,ofde woorden voor haat en dam) sprak het met Eva (eeuw-vat, waar alles uit voortkomt).
Noachs zoon Jafet deed niet mee aan de nieuwbouw te Babel (komt van babbelen) en ontsnapte aan de spraakverwarring. In plaats daarvan stichtte hij Antwerpen. Hij bracht dat oeroude Nederlands intact mee.
Johannes Goropius Becanus uit Hilvarenbeek bedacht dit in de zestiende eeuw. Zo ontstond de term goropisme, voor ge-
dachtenkronkels op basis van op elkaar lijkende woorden. Taalkunde is glad ijs.
Woensdag was Michael Pye in Leeuwarden. Pye schreef een boek over de Noordzee in de middeleeuwen. Hij is een wellevende Brit (eigenlijk Schot, maar hij was er trots op dat je dat niet kon horen) die uitgebreid vertelde over de belangrijke rol van de zeevarende Friezen, die als handelslieden het geld opnieuw uitvonden en daarmee in zekere zin wiskunde populair maakten. Hij besloot met: ,,De revolutie begon hier!”
Dat ging er bij de zaal in als koek. Want hoewel nog moet blijken of wij wel van die Friezen afstammen, zoiets geeft een goed gevoel. Dat hebben onze slûchslimme oerpake’s toch maar gepresteerd! Geschiedenis is glad ijs.
Een bezoeker vroeg Pye naar de overeenkomst tussen de woorden Fries en ferry.Eniser een verband tussen het woord Viking en het Nederlandse wijk en plaatsnamen als Noordwijk, Katwijk? Pye knipperde even met de ogen. ,,Ik begrijp wat u bedoelt”, zei hij hoffelijk en gaf een algemeen antwoord met Vikingen en Harwich en Norwich.
De vragensteller drukte me na afloop een bericht in handen over Peije-dei, het Drachtster straatfestival. Een foto van het Peije-beeld stond erbij. Of ik dat aan de schrijver wilde geven, die druk zat te signeren. ,,Want dizze man hjit ek Peije”, legde de man uit. ,,Hy moat dêr marris hinne.”
Of dat nu een goropisme was of niet, Pye stak het briefje glimlachend in zijn binnenzak. ,,Very interesting”, zei hij.
<|endoftext|>
Mijn pake wees me soms op acht kloeke, bruinrode banden in zijn boekenkast. Daar stond de Friese vertaling van alle werken van William Shakespeare, door Douwe Kalma.
Hij had niet alleen de toneelstukken in het Fries omgezet, maar ook de sonnetten.
Na zijn Kalma’s dood had een mejuffrouw W. L. Zylstra alles uitgetikt, want het was een stapel schriftjes geweest. Het had haar meer dan vijf jaar gekost. Je moest op de serie intekenen, dus bij voorbaat bestellen zeg maar. Tegenwoordig zou je zoiets
crowdfunding noemen.
Volgens pake waren de stukken onspeelbaar, veel te stijf en te statig, de Friese Macbeth is eens als hoorspel uitgezonden en geen succes geweest. Pake las er ook nooit in, bij mijn weten. Maar het bestond toch maar, Shakespeare in het Fries.
Over Kalma zijn een paar anekdotes in de familie. De ergste hou ik even achter, maar een andere kan hier wel.
Kalma logeerde vroeger vaak in het pension van mijn pake op Ameland. Dat pension was bij een voormalige eendenkooi in de duinen buiten Nes, It Koaihûs heette het. Het was alleen in de zomer open en stroom was er in die tijd, eind jaren veertig, niet.
Mijn moeder, destijds een jaar of vijftien, zestien of zo, die daar ook was, vond Kalma een enge man. Zo eng zelfs, dat ze dat tot op hoge leeftijd is blijven vertellen. De naam Kalma hoefde maar ergens te staan en daar kwam het verhaal weer.
Kalma, die een lange man moet zijn geweest, ging als hij op Ameland was elke dag zwemmen. In de vroege ochtend verscheen hij dan buiten in een lange zwarte jas. Onder die jas was hij naakt. In dat lange, zwarte gewaad schreed hij over de strandovergang, die vlakbij was.
Op het strand liet hij de jas van zijn schouders glijden en liep de kille Noordzee in. Daarna trok hij de jas weer aan en keerde hij terug. Zo ging het dag in, dag uit.
Gezien heb ik dat natuurlijk nooit, maar ik kan me er een goede voorstelling van maken, zo’n rijzige, zwarte figuur die in alle vroegte over een strandovergang schuift. Kijk, daar loopt een enge man, maar wel eentje die alles van Shakespeare in het Fries vertaald heeft.
<|endoftext|>
Onze leraar Frans, Gerben Wouda, citeerde eens uit Les precieuses ridicules van Molière: ,,Je m’imagine que le plaisir est grand de se voir imprime.” Ofwel: Ik stel me voor dat het een groot plezier is zich gedrukt te zien. Zo vertaalde Wouda dat: het plezier zich gedrukt te zien. Toen snapte ik daar niets van, nu mijn stukjes gedrukt worden kan ik erover meepraten.
Niemand had er zo’n plezier in zich gedrukt te zien als de maandag overleden Lieuwe Pietersen, onze leraar gymnastiek. Toen we nog ritmisch rond-
jes renden door het gymnastieklokaal wisten we dat niet, maar tegen zijn pensioen begon hij als een razende romans te schrijven. Het werden er twaalf, waarvan tien in het Fries.
Hij had altijd een stapel van zijn laatste roman in de fietstas, meestal kreeg ik er eentje. Veel vond ik er niet aan, dat wist hij, maar daar gaf hij niet om. ,,Ik zal nooit een groot schrijver worden”, zei hij een keer. ,,Maar daarom is het wel leuk om een romannetje te schrijven.”
Onze zeg maar literaire verhouding lag aan Draaiers mythe, zijn tweede roman, over een gefrustreerde leraar en een jonge student. Op een dag stond Pietersen voor de deur met het typoscript en het verzoek om dat eens goed door te lezen. Als jonge ex-student had ik nogal wat aanmerkingen, zodat we een paar avonden hebben zitten redigeren.
Pietersen stopte dan zijn pijp en hoorde me met huiselijke paf-paf-geluidjes aan. Alsof Harry Mulisch op visite was, maar dan anders. Soms gaf hij me gelijk, soms niet. De beginregel (Drie-havo was weer rumoerig vanmorgen) wilde ik vervangen door een regel die verderop stond (‘De rotzakken!’, dacht Draaier), maar dat was hem als opening te ruig.
Friese literaire uitgevers wilden Draaiers mythe niet hebben. Maar Leeuwarder uitgeverij Eisma, gespecialiseerd in leerboeken en vakbladen, had het aangedurfd. Een paar maand later stond Pietersen weer voor de deur, met het boek. Hij overhandigde het stralend. Dit was het plezier zich gedrukt te zien.
<|endoftext|>
Dit is Bea. Bea woont in het sociaal pension op het Bonifatiusplein in Leeuwarden. Bea is verward. Bea gaat bedelen. En dat geeft overlast.
,,Dat stel je veel te rooskleurig voor!”, riep iemand uit de zaal. ,,Ik woon bij het Bonifatiusplein, de werkelijkheid is heel anders!”
Bea was net verzonnen door Peter Damsma, hoofd van de sociale pensions van Zienn. Als voorbeeld van het soort persoon dat voor overlast zorgt, want daar ging het gisteravond over op een binnenstadsavond met politiemensen, wijkteams, stads-
toezichthouders, psychiaters, woningverhuurders. Er is een toenemend aantal verwarde mensen in de stad. Bij de nieuwe nachtopvang is het drukker dan voorheen bij de oude. De Openbare Bibliotheek, Tresoar en het aanloophuis van de kerken hebben er last van.
In het weekeinde zijn veel diensten dicht of niet te bereiken. Dus was de boodschap: bel de politie maar. ,,Liever tien keer te veel 112 bellen dan dat je denkt: ik bel niet”, zei politieman Klaas Tulner. ,,De meldkamer beoordeelt wel hoe ernstig het is.”
Springt het Leeuwarder centrum eruit qua overlast, vroeg ik in de pauze aan een andere politieman. Dat valt wel mee, vertelde hij. De bewoners zijn ,,gezellige mensen” en al zijn er veel winkels en cafés, ten opzichte van andere wijken is het er ,,niet moeilijk”.
Maar verwarde mensen zijn er wel. Bij het station en de Prins Hendrikstraat bijvoorbeeld, waar ze om geld vragen. Moeten we zedatnugevenofniet?
,,Niks geven”, zei Klaas Tulner. ,,Dan hou je het zelf in stand en na verloop van tijd verwachten ze gewoon dat ze iets krijgen.” Een broodje voor ze kopen, dat kan toch wel? ,,Dat is al iets beter”, zei Peter Damsma. ,,Maar je beloont in feite slecht gedrag. Bedelen is niet de bedoeling.” En als ze zeggen dat het nodig is voor een slaapplek vanavond: dat is onzin, dat is geregeld met een ‘zwerversuitkering’ of een machtiging.
Arme Bea. Ze krijgt geen cent. Gelukkig maar dat ze niet echt bestaat.
<|endoftext|>
Het Duitse blad Der Spiegel gaat er hard in deze week. Op het omslag is een gelukzalig kijkende Angela Merkel amateuristisch in een foto geplakt uit 1941, met generaal-veldmaarschalk Walther von Brauchitsch en andere nazi’s op de Akropolis in Athene. The German Übermacht staat erbij. Het hoofdverhaal, over hoe er in Europese partnerlanden tegen Duitsland wordt aangekeken, heet Das Vierte Reich.
De boze reacties zijn niet te tellen, want dit ligt gevoelig. ,,Als een buitenlands blad zo’n omslag zou maken, dan was het
land te klein”, schrijft iemand.
En toch heeft Der Spiegel wel iets te pakken.
Zaterdagnacht, zondagochtend eigenlijk, was de hele buurt wakker, behalve ik. Mijn ruit was ingegooid of ingeslagen en dat gaf een enorme klap. Bij de overburen floepte het licht aan. Andere buren zaten rechtop in bed omdat ze inbrekers vreesden en zich afvroegen in welke keukenla de slag-en steekwapens lagen. Een kordate buurvrouw belde de politie. En ik sliep overal doorheen.
Pas ’s morgens zag ik de ravage in de kamer. Overal glas met daartussen de kerstkaarten die nog steeds op de vensterbank lagen. Gezinnen op foto’s wensten me van tussen de scherven een gelukkig 2015. Een Chinees uitziende vaas die wijlen mijn pake bij een antiquair heeft gekocht was aan gruzelementen. Ming-dynastie, denk ik. Die vallen in films ook altijd stuk.
Ook buiten op straat lag glas, zo’n ruit bestaat uit veel scherven. In de sponning was, raadselachtig, een nieuwe ruit geplakt. ,,De politie dacht dat je niet thuis was”, zei de buurvrouw. ,,Ze hebben aangebeld, je nummer gedraaid en zelf maar een glazenier geregeld.”
Terwijl ik glassplinters opveegde vertelde een buurman wat hij ’s nachts gehoord had. ,,Twee mannen, die eerst bij mij aan de planten trokken”, wist hij. ,,Daarna de klap van die ruit, toen lachten ze en renden ze weg. Ze spraken Duits.”
,,Duits?”, zei ik.
,,Ja. Altijd weer die Duitsers met hun Kristallnacht”, zei hij.
Dat bedoel ik.
<|endoftext|>
’Elk gelukkig stel is in gevaar”, beweert Henry Best in de Britse televisieserie Cucumber. ,,Ze proberen het te negeren, ze sluiten hun ogen ervoor, maar elk gelukkig stel is in gevaar. Want elk gelukkig stel heeft een mobieltje.”
Henry is een tobberige pechvogel uit Cucumber, een Britse tv-serie over middelbare homo’s in Manchester. Alles zit Henry tegen: hij is saai, angstig, krijgt ruzie met zijn vriend, verliest zijn baan als goedbetaalde accountant, vindt een slaapplek in een tochtig kraakpand.
(Dat klinkt vrij zwaar, maar de
serie van Channel 4 is licht van gewicht, net als Banana en Tofu, zusterreeksen die tegelijk gemaakt en in dezelfde tijd op betaalkanalen uitgezonden zijn. Die titels, het wordt in de series uitgelegd, komen uit de terminologie van een Zwitsers instituut dat onderzoek doet naar erecties. Dat onderscheidt daar vier fases in: tofu, gepelde banaan, banaan en komkommer.)
Terug naar de gelukkige stellen en hun mobieltjes. Niemand heeft ooit aan zien komen hoe groot de rol van mobieltjes in relaties zou worden, om te daten, afspraakjes te maken, te bedriegen, eindeloos te kletsen of foto’s te sturen.
Henry beseft dat. ,,Ik heb een test bedacht”, legt hij uit. ,,Ik noem hem: de Henry-test. Hij werkt als volgt. Als je denkt dat je gelukkig bent met je relatie, dan moet je nu het mobieltje van je partner pakken. En dan lees je de laatste twintig teksten die er verstuurd zijn. Dat is alles. Dat is de test. Je leest gewoon de laatste twintig teksten. Ik daag je uit.”
Kort nadat ik het gezien had, probeerde ik het uit op een stel aan de bar, met allebei een mobieltje. ,,Zouden jullie elkaar de laatste twintig berichtjes die je verstuurd hebt laten lezen?”, vroeg ik. Ja, tuurlijk, zeiden ze. ,,Nou, toe dan”, daagde ik uit. Daar zag zij het nut niet van in en hij wilde net naar buiten, een sigaret roken.
Mocht u het thuis willen proberen: de Henry-test is geheel voor eigen risico.
<|endoftext|>
De afgelopen weken stonden er lijsttrekkersportretjes in de krant, waarin ze vertellen over hun favoriete boek en muziek. Onthullend. Opvattingen over de eigen WMO-bijdrage of de infrastructuur zuidelijk van Dokkum horen bij politiek. Maar muziek en boeken, die horen bij ijdelheid. Je wilt goed voor de dag komen en tegelijk niet ver afwijken van wat kiezers verwachten.
Vandaar de keus van Anja Haga van de ChristenUnie voor de Matteüspassie van Bach. Van 50plusser Jan Waterlander voor De oudste stapper van de stad
van Irish Stew. Van Klaas Kielstra van de VVD voor Nickelback met If today was your last day, een vraag die zijn partij de laatste tijd vast en zeker bezig houdt.
Geen verrassingen daar. Wel bij Jelle Hiemstra van Friese Koers, die er maandenlang op heeft gehamerd dat Shakira hier de culturele hoofdstad moet openen. Nu dat bakzeil lijkt te halen komt hij met Madonna’s Like a prayer. Madonna in 2018? Ze wordt dan zestig.
De SP kiest voor Changes van David Bowie, met regels als: ,,Don’t want to be a richer man”. GroenLinks toont een ‘’t kan vriezen, ’t kan dooien’-mentaliteit met de Vier Seizoenen van Vivaldi. Bij het CDA houden ze van Mark Knopfler’s Beryl, muziek om je stereo mee te testen, bij D66 van de aangename pianodeuntjes van Satie. Allebei middle of the road en toch verantwoord.
Die lijsttrekkers zeggen zulke dingen niet zomaar, ze hebben erover nagedacht. Zo wilde PvdA’er Jannewietske de Vries vanzelfsprekend met iets Fries komen. ,,Zal ik Piter Wilkens doen?”, zei ze thuis. ,,Te voordehandliggend”, zei Henk. ,,Neem liever iets hips, dat is leuk voor de jonge kiezer.” Zij meteen in de la grabbelen. Where you’re from van When we are wild. ,,Deze maar? Wêr komme jo wei?”
Een gelukkige greep, want FNP’er Johannes Kramer had ook Piter Wilkens. Anders werd het zoiets als bij de twee Queenfans, de Partij voor de Dieren (Bohemian rhapsody)endePVV (Radio ga ga), die onvermoede coalitiekansen laten zien. Het is de toon die de muziek maakt.
<|endoftext|>
Van de vijf beelden van Troelstra in Nederland is dat in Leeuwarden het lelijkst. Het is een mismaakt diakenhuismannetje met een groot hoofd en een opgeheven vingertje. Als zo’n oude man die mensen op straat lastigvalt met krankzinnige verhalen.
Het is gemaakt door Hildo Krop, die veel ornamentale beelden aan Amsterdamse bruggen heeft gemaakt. Gerard Reve zette hem in Moeder en Zoon weg als ‘communistische banketbakker’. Krops vader was bakker en hij leerde boetseren met marsepein, vandaar. Toen
hij aan Troelstra werkte, was hij bijna tachtig en zo te zien naar het marsepein teruggekeerd.
Het beeld laat zich gelukkig goed negeren omdat het pal naast de Oldehove staat. Maar misschien niet lang meer, want in deze krant pleitten Peter de Haan en Pieter de Groot voor verplaatsing naar het perkje voor het Historisch Centrum of de Noorderweg. Ik zou zeggen: prop dit gedrocht zo diep mogelijk in de grond, zodat je alleen nog het voetstuk ziet. Daarop staat: Pieter Jelles Troelstra 1860 1930 Dichter Strider Steatsman.
Maar ja, da’s mijn mening. Hoe denkt Piet Hagen erover, die vijf jaar geleden de fraaie biografie van Troelstra, Politicus uit hartstocht, schreef? Hij grinnikt als we bellen. ,,De karrider”, zegt hij – de bijnaam van het beeld. ,,Het werd bij de onthulling al een vreselijk beeld gevonden, en dat is het ook.”
Hagen had liever wat krachtigers gezien, ,,een strider”, een vitale politicus zoals die ook op het omslag van zijn boek staat, de vuisten geheven. Zelfs op hoge leeftijd was Troelstra nog strijdbaar, zo’n zwak oud mannetje is hij nooit geweest.
Verplaatsen of niet? ,,Als het ergens in een parkje stond, zou dat beter zijn. Al blijf je dan wel met dit ongelukkige beeld zitten. Als er geld zou zijn, zou ik zeggen: maak een nieuw beeld. Aan de andere kant, dit beeld hoort bij de geschiedenis, Gerbrandy heeft nog in het comité van aanbeveling gezeten… Het is een ingewikkelde kwestie. Maar dat het een lelijk beeld is, daar zijn we het wel over eens.”
<|endoftext|>
In het algemeen wordt het plezierig gevonden als mensen van buiten aardige dingen zeggen over Friezen, na Elfstedentochten, zeilvakanties en dergelijke.
Maar het is nog veel fijner als ze iets lelijks zeggen. Daar kunnen we in Friesland echt jaren mee toe. De mienskip wentelt zich in gelukzalige verontwaardiging, ‘ze zien ons niet voor vol aan’. Maar wacht maar, wacht maar, we vergeten niks.
Socioloog Abram de Swaan werd er in 2007 bij een bezoek aan Leeuwarden aan herinnerd, dat hij twintig jaar eerder had geschreven: ,,Met dwang, dreiging en subsidie worden gezonde kinderen geprest om te pra-
ten in het namaak-antiek dat voor de streektaal doorgaat. In Friesland is het, geloof ik, al zover dat de scholieren die kitschtaal wettelijk krijgen opgedrongen.”
Ronald Plasterk, die later minister zou worden (Onderwijs, nu Binnenlandse Zaken) zei in 2000: ,,Ik heb niets tegen het Fries, als iedereen maar snapt dat het als taal net zo’n sprookje is als de Efteling in het Brabantse Kaatsheuvel.” Jaren later moest hij het goedmaken met een toespraak in het Fries.
Literatuurwetenschapper Hans van der Bergh vond het in 2009 zielig voor Friezen met literair talent ,,dat de fundamentalisten van de Fryske Akademy hen aanzetten om hun gedichten en romans toch vooral in het Fries te schrijven, zodat hun lezerskring tot een paar duizend Friese fanaten beperkt blijft”.Hij ontsnapte aan wraak door twee jaar later te overlijden.
Nu is er Jan Jaap van der Wal. Hij vindt het logo van de culturele hoofdstad net een geslachtsziekte met oogjes.
Bij Humberto Tan nam hij woensdag in een cabarettirade de culturele hoofdstad de maat, met rake filmfragmentjes. Medewerkster Patricia Klomp die giebelig vertelt over een plan om in 2018 iets met machinegeweren te doen. Tekstleverancier Kees Terswisscha die de grutto koppelt aan economie en cultuur. ,,Dat noemen wij in Friesland gelul”, zei Jan Jaap. Sven Kramer tegenover hem schoot in de lach.
Jan Jaap komt uit Leeuwarden, misschien mag hij wat meer. Maar wacht maar, wacht maar, Jan Jaap. Op een dag krijg je het voor je kiezen.
<|endoftext|>
Een stukje over ezelsbruggetjes maakt veel wakker. Toen ik daar maandag over geschreven had schoot me onze aardrijkskundeleraar te binnen, Wiggers de Vries, die graag pikante opmerkingen maakte. Dankzij hem ken ik nog het verschil tussen stalactieten en stalagmieten in een grot: ,,een tiet hangt en een miet staat”.
Het zijn er nogal wat. De zon gaat in het Oosten Op en in het Westen Weg. In het voorjaar gaat de klok vooruit. stuuRboord is Rechts. Het Nieuwe Testament is EHBO: Evangeliën, Handelingen, Brieven, Openbaring.
Een collega zei maandagochtend: ,,Als je Afrika binnenkomt vanuit Spanje, kom je op de MAT. Marokko, Algerije, Tunesië.” Anderen laten weten dat ze hun telefoonnummer met dit soort trucjes onthouden. ,,Het eerste cijfer mijn kindertal, dan de daaropvolgende cijfers. Dan het cijfer van onze trouwdag en de laatste twee cijfers betreffen de geboortedag van mijn (helaas overleden) echtgenoot”, schrijft lezeres Tine.
Lezer Peter stuurde een heel ingewikkelde. Bedacht door een studievriend die de twaalf hersenzenuwen in zijn hoofd zat te stampen. Olfactorius, opticus, oculomotorius, trochlearis, trigeminus, abducens, facialis, vestibulocochlearis, glossopharyngeus, vagus , accessorius en hypoglossus. Het ezelsbruggetje luidt Olle op oceaan trok trillend aanboord fakir stond gloeiend van actie hyphoi. Het duizelt een normaal mens, maar Peter vindt hem prachtig, omdat de twee eerste letters van elke hersenzenuw gebruikt zijn.
Dan is er Halbo Kool, een Groninger dichter op wie Arend Wortel in De avonden gebaseerd is. Kools sarcastische collega Gerard den Brabander lanceerde het ezelsbruggetje Schrijft Halbo Kool poëzie?, om de Amsterdamse grachten vanuit het centrum te onthouden. Singel, Herengracht, Koningsgracht, Prinsengracht. Opmerkelijk is het ezelsbruggetje dat Engelstaligen zouden gebruiken om te onthouden hoe je een kruis slaat. Spectacles, testicles, wallet (in de linkerborstzak) and watch (in de rechterborstzak). Het is twijfelachtig of dit wel serieus is. Een speurtocht op internet voert naar films als Austin Powers en de meeste mensen die een kruis slaan, gaan niet veel lager dan de borst. Maar mooi is hij wel.
<|endoftext|>
Ezelsbruggetjes, bestaan die nog? Vroeg ik me af toen ik zaterdag een oproep in deze krant las om een Nederlandstalige of Friese ezelsbrug te verzinnen voor de planeten van ons zonnestelsel.
Dat zijn er acht, sinds Pluto is afgevallen: Mercurius, Venus, Aarde, Mars, Jupiter, Saturnus, Uranus, Neptunus. De eerste zes hangen in het Planetarium in Franeker. IJsplaneet Uranus werd ontdekt toen Eise Eisinga de boel net af had. Omdat Uranus twee keer zo ver van de zon afstaat als Saturnus was er in zijn huis toch geen ruimte voor geweest.
Engelsen hebben er allerlei ezelsbruggen voor (de mooiste: My Very Easy Method: Just SUN), en er bestaan Nederlandse varianten, maar zo’n spelletje is altijd leuk. Ik stel voor: Mooi voor alle mensen, Jezus stamt uit Nazareth. Of: Misschien Vertrekken Altijd Meer Jonge Studenten Uit Nederland. Een Friese lijkt me nog een heel karwei, want er zijn geen Friese woorden die met een V beginnen. Je zou Venus als Fenus kunnen schrijven, maar dan moeten er op die planeet wel Friestaligen wonen.
Misschien zijn ezelsbruggetjes wel achterhaald. Meneer Van Dale Wacht Op Antwoord, over de bewerkingsvolgorde voor berekeningen, is al door de opkomst van de computer afgeschaft. En de rest? Krijg je op school ’t Kofschip nog, voor de verleden tijden van werkwoorden? Als de stam eindigt op een medeklinker uit kofschip, dan is het –te (hij lachte) anders –de (hij haalde). En zitten er nog wijsneuzen in de klas die dan vragen of je hij leefte schrijft?
Mijn opa leerde me: Pats! En daar viel ze met de twee volle emmers. Alle woordsoorten, tussenwerpsel, voegwoord, bijwoord, werkwoord, voornaamwoord, voorzetsel, lidwoord, telwoord, bijvoeglijk naamwoord, zelfstandig naamwoord. Mijn oma bracht me bij hoe je met de knokkels van je vuist kunt onthouden of een maand 31 of 30 dagen heeft. Op school leerden we roggbiv, de regenboogkleuren, en TV-tas, de Waddeneilanden. En hahe-libebcnofne-namgalsipsclar-kca, de eerste twintig scheikundige elementen. Vast zijn al die ezelsbruggetjes door de computer ingehaald.
<|endoftext|>
Als na elf jaar trouwe dienst je bril uit elkaar valt, moet je naar een nieuwe kijken. En een bril uitzoeken is een enorm karwei. Wil je iemand zijn met een bril op, daar begint het al mee, of liever een opvallende bril met iemand erachter.
In de winkel werd ik bij mijn eerste verkenning geholpen door de brillendame en haar moeder, die op visite was. Moeder had er schik in. Haar dochter viste de ene na de andere bril uit de laden en zij gaf commentaar. ,,Dit is echt jaren dertig” of ,,Deze is niet avontuurlijk”. En de
ergste van allemaal:,,Dat kunt u best hebben.” Wat bedoelen mensen daar toch mee? Is er iets raars met mijn hoofd, dat anderen niet hebben?
Omdat we in nieuwe tijden leven, zette ik alle selfies met mogelijke nieuwe brillen op Facebook. Anderen zien straks tenslotte meer van die bril dan ik.
De hele wereld, tot in ZuidAfrika toe, ging zich ermee bemoeien, de meningen stroomden binnen. Een man tipte: ,,Altijd afgaan op adviezen van vrouwen, mannen zien niet eens dat je een nieuwe bril hebt.” Foto’s deden mensen denken aan Andy Warhol, Youp van’t Hek, Marc Dutroux. En iedereen spreekt elkaar tegen.
Een selectie: ,,Rechthoekig staat je beter dan iets ronds.” - ,,Ik mis een echt rond montuur, zou je erg goed staan!” - ,,Sommige maken je ronduit raar. Sorry! Ligt aan de bril, niet aan jou.” - ,,Hervormde ouderlingen hadden vroeger ook zulke brillen. En gereformeerde schoolmeesters met een vet lijf en brilliantinekuif.” - ,,Deze is echt leuk.” - ,,Dit is een galerie-bril. Niet doen.” - ,,Was dertig jaar geleden ook mode.” - ,,Erg lelijke bril. Zelfs Ad Visser zou dit niet doen.” - ,,Het meest avontuurlijk is niet altijd het mooist.” - ,,Jij kan best een grote bril hebben.” - ,,Jij hebt helemaal geen grote bril nodig.”
Ik heb nog nooit met zoveel mensen tegelijk een nieuwe bril uitgezocht. Maar het is er niet eenvoudiger van geworden. Hoe ze in de Europese Unie ooit iets gedaan krijgen is mij een raadsel.
<|endoftext|>
Politievoorlichter Wouter de Vries is een forse man met een joviale uitstraling en het soort snor dat je bij zijn beroepsgroep verwacht. Maandag trof ik hem bij de première van de film Bak, waar hij in figureert.
Hij had gehoopt op een rol als politievoorlichter. Maar dat vond zijn baas te dicht bij zijn dagelijks werk staan. In het alternatief, uitsmijter van een nachtclub, had hij zelf geen zin. Dus werd het een rol als journalist. ,,Yn dizze film spylje ik eins Asing Walthaus”, zei hij.
Ik bekeek hem eens goed. Hij
is groter en breder dan ik, die snor is een opvallend verschil en zijn schedel is al lang door het haar heen gegroeid. Op mijn schedel schijnt enkel de maan door de bomen. Ieder mens heeft een dubbelganger, beweren ze, maar Wouter de Vries is zeker niet de mijne.
,,Dy rol spylje ik al jierren”, zei ik. ,,Wie it dreech?”
,,Makje”, zei Wouter de Vries. Even later kon ik dat zien: bij een persconferentie in de film stelt deze journalist de laatste en meest intelligente vraag. Kijkers nemen veel voor waar aan, Anthony Hopkins lijkt niet op Nixon en toch speelde hij hem overtuigend in de film. Maar in dit geval denk ik niet, dat mensen ons met elkaar zullen verwarren.
Toch is het idee van iemand anders die jou speelt wel aantrekkelijk. Ik zou dan bijvoorbeeld thuis een boek kunnen lezen of wat rondhangen, terwijl Wouter de Vries deze column typt. Als hij vast zit roep ik een paar trefwoorden vanaf de bank, maar dat is dan ook alles. Het echte werk is voor hem. Zo’n vervanging kun je jaren volhouden, dat is bij Paul McCartney ook uitstekend gelukt heb ik begrepen, die is al in 1966 door een dubbelganger vervangen, die nog steeds actief is.
De Vries wekte alleen niet de indruk dat hij daar oren naar zou hebben. Deze column knap ik daarom zelf wel weer op. Of gelooft u dat niet?
<|endoftext|>
Het was de laatste dag waarop De Triennen van Cheetah, het boek van Anne Feddema, 15 euro kostte in plaats van 17,50. Het was in februari Boek van de Moanne. Naast me bij boekhandel Van der Velde rekende een meneer zijn krant af. Een vrouw herkende hem en begon een praatje. ,,Krantje kopen?” ,,Ja. Hij is vanmorgen niet bezorgd en dan moet je toch wat. Ik heb ook al gebeld, maar ze bezorgen niet meer na.” ,,De Volkskrant?” ,,Nee, de Leeuwarder.” ,,Oh ja die bezorgen ze tegenwoordig ook niet meer na. Je krijgt nu een mail dat je hem op internet kunt lezen, maar ja, zo lees je geen krant.”
,,Het is al de derde keer in vier weken dat ik hem niet krijg.” ,,Zo moet het niet verder gaan, natuurlijk.”
,,Ze zullen wel genoeg abonnees hebben.”
Dat laatste was, neem ik aan, ironisch bedoeld. Als ik zoiets hoor, heb ik een sterke drang om me ermee te bemoeien. Weliswaar ga ik niet over de bezorging, maar het is ook mijn krant. Even een praatje maken, excuus aanbieden, zoiets. Maar ik zei niks. De man maakte een gehaaste indruk, hij had amper tijd om ‘Tot ziens!’ te zeggen tegen zijn gesprekspartner.
Wel liep ik hem achterna, waarom weet ik niet precies. Hij bleek naar een winkel verderop aan de Nieuwestad te gaan. Onderweg dacht ik: ik moet iets doen. Maar wat? Betere bezorging beloven? Hem zijn geld teruggeven? Zelf zou ik dat beledigend vinden, ik ben toch geen bedelaar, zou ik zeggen, ik kan heus wel een krant betalen. Had ik mijn eigen krant bij hem langs moeten brengen, als een nieuwe vorm van nabezorging? Maar alle sudoku’s waren al ingevuld, dan ziet zo’n krant er zo gebruikt uit.
Niks zei ik. Heel onbevredigend. Daarom doe ik het hier alsnog. Want ik ben gelukkig met een lezer als u die zoveel moeite doet om het nieuws te lezen. Dank aan u, en alle anderen die zo trouw en geïnteresseerd zijn als u.
<|endoftext|>
Als Frank Underwood verkiesbaar zou zijn voor de Provinciale Staten, zouden mensen dan op hem stemmen? Hij is immers kil en nietsontziend, iedereen die met hem omgaat loopt gevaar. Anderzijds krijgt hij wel dingen voor elkaar.
Maar ook zonder stemmen komt Frank Underwood waar hij wezen wil. In de serie House of cards schopt hij het tot president van de Verenigde Staten, zonder dat ooit iemand op hem gestemd heeft. Hij lijkt op Lyndon B. Johnson, die in het Witte Huis kwam dankzij de moord op Kennedy en ook een listige
donder moet zijn geweest.
Vandaag brengt Netflix het derde seizoen van de serie uit, alle dertien afleveringen in een keer. De eerste uitnodigingen om dit weekeinde met een groepje alles achter elkaar te bekijken (in de VS noemen ze dat binge watching) zijn al binnen. Maar dat is te veel van het goede. Het gekonkel van Frank Underwood en zijn even doortrapte vrouw Claire laat zich het best in kleine porties genieten.
Voorbij zijn de blije tijden van The west wing, die vorige serie over het Witte Huis. Daar zat idealisme in en een Kennedyachtige president. Politiek is in House of cards niet idealistisch, maar cynisch en pragmatisch. Het gaat om macht, om wat je kunt regelen, hoe je met anderen af kunt rekenen en waar je mee weg kunt komen. De strijd speelt zich af in vergaderzalen en wandelgangen maar ook in hotelkamers en bedden. Underwood citeert Oscar Wilde: ,,Alles draait om seks behalve seks. Seks draait om macht.”
Soms spreekt hoofdrolspeler Kevin Spacey rechtstreeks tegen ons, de kijkers. Alsof we medeplichtig zijn. ,,Vind je me hypocriet?”, vraagt hij na bezoek aan iemand die hij als vriend beschouwde maar niet langer kan gebruiken. ,,Terecht. Ik zou het niet met je oneens zijn. De weg naar de macht is geplaveid met hypocrisie en slachtoffers. Nooit spijt hebben.”
Toch maar niet op hem stemmen, dan. Hij zal de Staten ook wel te saai vinden.
<|endoftext|>
Leeuwarden heeft een voorliefde voor dikhuiden. Het nieuwe poppodium tegenover de Harmonie gaat Neushoorn heten, een vage verwijzing naar het jongerencentrum dat vroeger aan de andere kant van de Harmonie was en Hippo heette, nijlpaard dus. Een eind verderop in de stad is een druk restaurant dat Walrus heet. Nog iets Olifant noemen en het is af. Grote, logge dieren bepalen het stadsbeeld.
Toen we een half jaartje geleden lezers om een poppodiumnaam vroegen, kwam er van alles binnen. Alvestêdendream,
Contrapunt, Frivool, Leeuwenhart, Leven, Mata Hari, Opus, Pommes, Rock-Ford, De Ruiter, De Woeste Leeuw. Er was maar één dikhuid, Hippo 2015.
De naam wordt dus Neushoorn. ,,In aparte namme, sûnder konneksjes mei Ljouwert”, zei medebedenker Janpier Brands. Ja, zo kan ik het ook. Voor hetzelfde geld noem je het Wandelende Tak, Karel of Leesbril.OfParijs Branden. Evenmin connecties met Leeuwarden, maar dat krijg je als je de letters van Janpier Brands dooreen husselt.
Volgens mij is de neushoorn niet een erg positief dier. Hij lijkt op een tank en roept associaties op met erectiestoornissen (de hoorn, gemalen, schijnt tegen van alles te helpen), met antisemitisme (in de Nederlandse tekenfilm Van den Vos Reynaerde uit 1943 propageert neushoorn Jodocus rassenvermenging) en met politieke clowns (de Canadese Parti Rhinocéros).
In het toneelstuk Rhinocéros veranderen dorpsbewoners in neushoorns – een verhulde toespeling op communisme en fascisme. ,,Er zijn ideeën die zelfs doordringen in de geest van wie geen geest heeft”, stelt iemand vast.
Hoog tijd dat er eens iets leuks naar zo’n dier genoemd wordt. Natuurlijk is de naam voor een poppodium bespottelijk, geen mens kan met zijn neus horen. Maar poppodia hebben zelden goeie namen, dat vinden die mensen burgerlijk, hun kinderen heten vaak ook raar. Gelukkig wennen zelfs rare namen, je moet in het begin gewoon een beetje een dikke huid hebben.
<|endoftext|>
Waarom is Surhuisterveen een wielerenclave? Waarom komen zoveel goede marathonschaatsers uit regio Oldebroek? Waarom is honkbal zo immens populair in Haarlem? Interesseert me even niet. Wel Ter Aar, waar veel elfstedenrijders vandaan komen. Bijna iedereen daar heet Van der Hoorn. Je hebt Debora en Jan van de Elfstedentocht van 1947, Jan van die van 1956 en Lenie van die van 1985.
,,De mannen heten hier vaak Jan”, vertelt zomaar een mevrouw Van der Hoorn, die ik heb gebeld om achter het nummervan Lenie te komen. Ze roept naar achteren: ,,Jan! Weet jij het nummer van Jan en Lenie?” Jan weet alleen een adres.
Bij de Elfstedentocht van 1985 finishte de 36-jarige Lenie van der Horst als eerste vrouw. Ze had tien alternatieve Elfstedentochten achter de kiezen en speciaal getraind op hardlopen en snel schaatsen aantrekken. ,,Ik ben d’r blij met”, vertelde ze verslaggever Evert ten Napel.
Als prijs kreeg ze een antieke tabakspot, eigenlijk een prijs voor Leeuwarder wedstrijdrijders, maar die waren er dat jaar niet. Haar man stond bij de finish te zwaaien. Toen hij dat vijf jaar geleden in een tv-reportage navertelde, kreeg hij het weer te kwaad.
Televisiebeelden zijn er van haar finish niet gemaakt. Daarom was ik benieuwd of ze die complete NOS-uitzending zou terugkijken, die zaterdag is herhaald. En wat ze ervan vindt, nu.
Maar bij het adres dat ik had gekregen was geen telefoonnummer te vinden. Gelukkig wonen er meer Van der Hoorns in die straat. ,,Geeft niet hoor, ze bellen ons wel vaker”, zei de tweede mevrouw Van der Hoorn. ,,Lenie en Jan staan niet in het telefoonboek. Ik weet ook niet of ze al terug zijn, volgens mij moesten ze naar jullie in Friesland voor een reünie. Die gaat echt niet de hele dag voor de tv zitten.”
Inderdaad, ze was in Hindeloopen. Waar ze vertelde dat ze, nu ze een nieuwe heup heeft, hoopt nog een Elfstedentocht te rijden. Dat is schaatsdorp Ter Aar. Verklaar het maar.
<|endoftext|>
William Lord, kenner van Leeuwarden, winnaar van de Leeuwardenquiz, hield me staande. ,,Ik heb nog een boekje met een handtekening van David Carradine erin. Is dat iets voor jou?”
Daar is een toelichting bij nodig. Acteur David Carradine werd in 1974 in een klap beroemd vanwege zijn hoofdrol in de tv-serie Kung Fu. Die ging over een Aziatische eenling in het wilde westen. Wapens had hij niet nodig, hij redde zich met vechtsporten en oosterse zegswijzen. In de serie heette hij Caine, wij noemden hem Kong Foe.
Carradine was in 1973 in Friesland, want zijn toenmalige vriendin Barbara Hershey speelde er in een film, Angela. Hij vond het hier prachtig. Volgens de filmregisseur nam hij een zak Friese grond mee terug. In een talkshow sprak Carradine lyrisch over het Friese licht, de koeien, de meisjes en de rauwe vis.
In 1978 was hij terug in Leeuwarden. Hij maakte een speelfilm over Mata Hari (nooit afgekomen). ,,Bij het station zat een man met een gitaar”, beschrijft Lord, toen 31. ,,Er liepen allemaal mensen heen om te zien wat voor bekende figuur daar zat.”
Uit nieuwsgierigheid liep hij er ook naartoe. Maar deze figuur zei hem niks, hij keek zelden televisie. Carradine had intussen al het boekje gepakt dat Lord in zijn hand had, sloeg het open en zette er een handtekening in.
Een week nadat ik Lord had getroffen lag er een boekje op de deurmat. Er staat een krabbel van de filmster in, met ernaast een getekend yin-yangrondje. ,,Dit is de handtekening van Kong Foe 12 6 1978”, staat er in een ander handschrift bij. En dan: ,,Fre Paassen, Fred Paassen, Roelie Paassen, Fiegeranten in de Film Martha Harrie.”
Nog maar even bellen met Lord. ,,Het boekje dat ik zocht kon ik niet vinden’’, legt hij uit. ,,Het moet hier ergens zijn, ik heb nogal wat rommel. Dit kwam ik wel tegen en het was me nooit opgevallen dat daar zijn handtekening ook in staat. Als ik dat andere terugvind, krijg je het ook.”
<|endoftext|>
De gemeenteraad van Heerenveen huurt zelf een journalist. Er is te weinig aandacht voor de vergaderingen, vinden ze daar, en daarom bestellen ze voortaan iemand die over elk agendapunt een stukje schrijft.
Datmoestikevenopmein laten werken. Ik heb er wel eens over gedacht om als journalist zijnde een gemeenteraad in te huren. Met als opdracht: bondig en verstandig vergaderen, echte beslissingen nemen, knopen doorhakken en zorgen dat mensen verder kunnen. Mijn plan was natuurlijk onzin. En boven-
dien: eigenlijk hebben we daar met zijn allen de gemeenteraad al voor ingehuurd.
Heerenveen doet het andersom. Betaald journalist José van de Hoef gaat stukjes schrijven die, eenmaal goedgekeurd, op de gemeentesite komen. Zulk werk is niet nieuw, ik deed het al toen het nog notuleren heette.
Uit nieuwsgierigheid keek ik op Heerenveen.nl. Daar is nog niks te vinden. Voorbeelden van zulk nieuws moet je elders zoeken. Bij het nieuwsagentschap van Noord Korea bijvoorbeeld. Laatste bericht: maandag herdacht Kim Jong Un dat zijn vader Kim Jung Il 93 zou zijn geworden.
,,Kim Jong Un, de eerste secretaris van de Arbeiderspartij van Korea, eerste voorzitter van het Comité voor Nationale Defensie van de DPRK en eerste bevelhebber van het Koreaanse Volksleger, bezocht het Kumsusan Paleis van de Zon om 0.00 uur, maandag, de Dag van de Glanzende Ster.”
,,Kim Jong Un ging de hal binnen waar de beelden staan van President Kim Il Sung en leider Kim Jong Il. Een bloemenmand met de naam van Kim Jung Un werd neergezet voor de beelden. Hij werd vergezeld door Hwang Pyong So, Hyon Yong Chol, Ri Yong Gil, Kim Won Hong, So Hong Chan, Kim Chun Sam, Pak Yong Sik, Ryom Chol Song en andere hoge officieren van het Koreaanse Volksleger en die van de lagere eenheden van het Koreaanse Volksleger.”
Het gaat nog een tijdje door, ik heb het ingekort. Maar dat doe je natuurlijk niet als een raad of staat je betaalt om alles op te schrijven.
<|endoftext|>
Over de Leeuwarder binnenstad galmen verre voetbalkoren, de Cambuurvlag wappert bij het Oranje Bierhuis. Binnen zit iedereen klaar, allemaal voetbalkenners. Omdat ik gisteravond ook in het café ben geweest moet ik van mezelf rustig aan. Ik had frisdrank kunnen nemen, maar ik heb liever dorst dan Fanta.
Minuut 1: Eerste biertje. Meteen een doelpunt.
Minuut 3: Een grijze dame klopt op tafel en zingt: ,,Ze zijn van slag (klop klop), ze zijn van slag (klop klop)” Minuut 6: 1-1. Stilte.
‘Hartstikke leuk die kleine pootjes’ Minuut 7: Tweede doelpunt. Gejuich. Rondscharrelend hondje kijkt verlangend naar de buitendeur.
Minuut 10: Een late bezoeker. ,,Ik stond onder de douche, maar kon het gejuich horen.”
Minuut 23: ,,Moet je buiten zien, allemaal toeristen! Die weten niet wat er aan de hand is, er zal niet veel te doen wezen in Leeuwarden.”
Minuut 38: Tweede biertje. Minuut 44: ,,Ik ben pas bij een voetbalwedstrijd geweest van mijn kleinkinderen. Hartstikke leuk die kleine pootjes.”
Minuut 48: Tweede bier half op. Ik moet langzamer drinken. Minuut 52: ,,Keimpe, voor wie ben jij eigenlijk?” Keimpe staat als Heerenveenfan bekend. ,,Hij is vandaag voor Cambuur, want hij kwam niet op de trekker.” Minuut 63: ,,Wat zijn dat voor lui uit Heerenveen? Stuur ze er allemaal maar uit.”
Minuut 66: Sam Larsson eruit, Henk Veerman erin. ,,Zijn vader was palingroker in Volendam. Oeeh!” (Dat laatste vanwege bijna-goal van Veerman). Keimpe: ,,Ik zag hem er al in gaan.” Minuut 70: ,,Die Rusnak hadden we moeten houden. Echt jammer is dat.”
Minuut 72: Erik Bakker eruit, Sinan Bytyqi erin. ,,Hoe zeg je dat?” ,,Biekie volgens mij.”
Minuut 73: De commentator zegt Betietsie.
Minuut 81: Nog steeds aan tweede bier.
Minuut 86: ,,Er komt3-1aan!” Minuut 91: Vrije trap voor Heerenveen. Iemand stopt zijn vingers in de oren. Kijkt weg, kijkt toch, kijkt weg.
Minuut 94: Applaus, gejuich, meer kaas en worst. En, vooruit, een derde biertje.
<|endoftext|>
Vroeger had je echt Vaderlandse Geschiedenis op school, hoor je vaak. Toen leerden ze nog dat Karel de Grote in 800 tot Keizer gekroond is, de Tachtigjarige Oorlog van 1568 tot 1648 was en de Slag bij Waterloo in 1815. Kom daar nog maar eens om!
Bij Michiel de Ruyter zat de bioscoopzaal vol ouderen. Mensen uit de tijd van de echte geschiedenisles, dat zag je zo. Een enkeling kwam met krukken binnen, achter me sprak een echtpaar over rugklachten. In de bioscoop kwamen ze weinig. ,,Het is helemaal geen gezellige
reclame’’, zuchtte de rugklachtendame, toen voor de tiende keer dezelfde dia voorbijkwam. ,,Geen voorfilmpje of zo.” Haar man suste: ,,Het gaat zo beginnen.’’
De film is aan de lange kant en ziet er nu en dan computerachtig uit, maar hij is ook heerlijk pompeus. Volop zeeslagen, met zulke grote vloten dat het je duizelt. Van alles zit erin, tot een vat Grolsch toe. (Gek om te zien, maar het kan, Grolsch werd al gebrouwen in 1615. Al hadden ze toen vast niet het huidige logo.) Het moderne taalgebruik moet wennen, maar de film krijgt je te pakken. Frank Lammers is een mooie vadsige admiraal De Ruyter, Barry Atsma is imponerend als raadspensionaris Johann de Witt.
,,Een onrustige tijd, hoor’’, zei mijn achterbuurvrouw in de pauze. ,,Ik denk dat het nu nog een klein uurtje duurt’’, zei haar man. Die opmerking verraste me, rampjaar 1672 moest nog komen. ,,Van die gebroeders De Witt staat toch een beeld in Dordrecht?’’, ging de man door. ,,Zijn die niet vermoord of zo?’’
Nou zeg. De gebroeders De Witt zijn in 1672 in Den Haag doodgeslagen en doodgeschoten, ondersteboven en naakt ophangen en door de menigte min of meer aan stukken gereten en gecastreerd. Hun uitgesneden harten zijn nog jaren te zien geweest in potten met olie. Het Haags Historisch Museum heeft een tong en een vinger. Als je zo’n lynchpartij bent vergeten waren die geschiedenislessen van vroeger misschien niet eens zo heel geweldig.
<|endoftext|>
Koningin Juliana is eens op bezoek geweest bij bejaardenhuis De Stelp, op Ameland. Op maandag 10 juli 1967, de volgende dag stond het in de krant.
In de tuin zaten schoolkinderen met vlaggetjes te zwaaien en een van hen was ik. Als ik me goed herinner heb ik mijn vaderlandse plicht gedaan en gezwaaid of mijn leven ervan afhing.
Maar de krant heeft het niet gehaald. Wel stond erin dat een bejaardenkoor onder leiding van mevrouw G. Zagema-Tolk liet horen ,,wat er in het bejaarden-
centrum aan de ontspanning van de bewoners wordt gedaan”. En ook dat Juliana bloemen kreeg van Hiske Siderius, de driejarige dochter van de toenmalige burgemeester en ze een hand gaf aan Antje Grijp-Bakker, met haar 97 jaar de oudste bewoonster.
Destijds geloofde ik nog dat elk dorp een bejaardentehuis had. Daar gingen oude mensen heen als ze niet meer thuis konden wonen. Die zaten daar in een kamertje propvol meubels op eten of visite te wachten. Soms hadden ze een kanarie.
Ook geloofde ik dat het niet ingewikkeld was om zo’n centrum te regelen. Je weet hoeveel ouderen er zijn, dus heb je een idee hoeveel mensen er voor de verzorging nodig zijn en tenslotte reken je uit hoeveel zoiets kost. Dat geloof ik trouwens nog steeds, zo moeilijk kan dat niet zijn.
Zaterdag was ik er met mijn vader, om te horen wat voor plannen er zijn om de Stelp te redden. Want Pasana is failliet en daar viel het onder. Een groep betrokkenen presenteerde die plannen, in deze krant staat er meer over.
Ze benadrukten vooral dat als de zorg op het eiland zelf geregeld wordt, er helemaal geen Pasana-achtige organisaties nodig zijn. Daar werd ik helemaal enthousiast van, want zulke grote clubs met hun managementskletskoek zijn zo onbetrouwbaar als de neten. Hup, zelf doen, en niet te veel kissebissen. Als het slaagt ben ik straks de eerste om met een vlaggetje in de tuin te gaan zitten.
<|endoftext|>
Tien jaar geleden is er bij me ingebroken. Het lag denk ik aan mezelf. Ik was de avond ervoor naar drie feestjes geweest en het was laat geworden. De volgende ochtend was mijn laptop verdwenen en een stapeltje dvd’s.
Van de laptop dacht ik, misschien heb ik die wel aan iemand uitgeleend gisteravond, met mijn dronken kop. Maar nadat ik al mijn vrienden had gebeld om te vragen of zij hem hadden wist ik het zeker en ik deed aangifte.
Er kwamen twee agenten langs, een forse en een magere. Terwijl de forse me allerlei persoonsgegevens vroeg, stond de magere mijn boekenkast te bekijken. ,,Bent u filmrecensent?’’, vroeg hij terloops. ,,Ja’’, zei ik. ,,Ik schrijf ook’’, zei hij. ,,Columns. Mag ik die eens opsturen?’’
,,Tuurlijk’’, zei ik. Hij noteerde vervolgens wat ik allemaal kwijt was, die laptop dus en een stapel dvd’s. ,,Wilt u filmtitels weten?’’, vroeg ik. ,,Kom maar op’’, zei hij.
Dus ik begon. Lawrence of Arabia. The magnificent seven. Possession. The big chill. The right stuff. Femme fatale.
,,Dat is F, E, M, M, E’’, spelde ik, behulpzaam.
,,Ik kan wel Frans’’, zei de magere agent gepikeerd.
Daarna kwamen Boccaccio ’70 en Il gattopardo, die hij allebei foutloos noteerde. ,,Het luipaard’’, vertaalde hij al schrijvend. Ik ging door met The exorcist die ook weg was. ,,Oh, naar het boek van William Peter Blatty’’, zei de agent. Mijn waardering voor wetshandhavers groeide met de minuut, deze liefde voor voor film en literatuur had ik bij de politie niet verwacht. Da’s een vooroordeel, ik weet het.
De gestolen waar is uiteindelijk nooit teruggevonden, ik heb er niets meer van gehoord. Wel stuurde de agent korte tijd later een stuk of drie columns aan me op. Ik heb ze gelezen, maar voor ik hem kon melden wat ik ervan vond kwam er al een mail dat het niet meer hoefde. Hij ging er niet mee door, dat kon niet vanwege zijn werk. Uiteindelijk gaan kunst en wetshandhaving toch slecht samen.
<|endoftext|>
Aqua Zoo heeft van alles. Agoeti’s, anaconda’s, baardagamen, beermarters, bettongs, bevers, bladsnijdermieren, blauwkopara’s, blauwtongskinks, booteenden, breedvoorhoofdkrokodillen, brulapen, capibara’s, daggekko’s, doeroecoeli’s, dwergflamingo’s, emoes, fenneks, flamingo’s, gordeldieren, Hawaïganzen, Humboldtpinguïns, jufferkraanvogels, kalkoengieren, kardinalen, kirks dikdiks, kleinklauwotters, kroonkraanvogels, kuifhoenderkoeten, lansneusvleermuizen, maraboes, moeraswallabies, muntjaks,
ocelotten, pelikanen, poedoes, rattenslangen, rietvoorns, ringstaartmaki’s, roelroels, roodbuiklemuren, roodknievogelspinnen, roodpootseriema’s, roodschoudertalingen, rozenkevers, tapirs, toepaja’s, vari’s, vosmangoesten, wasberen, witgezichtoeistities, witkopbuffelwevers, witnekkraanvogels, zebramangoesten, zeehonden, zwartkopdoodshoofdapen en zwartpluimoeistities, om maar wat te noemen.
Maar de bosmarmot ontbreekt. En dat is juist een publiekstrekker van jewelste. Want de bosmarmot, marmota mormax in het latijn, groundhog in het Engels, kan voorspellen of de winter voorbij is. Op 2 februari ontwaakt hij uit zijn winterslaap, kruipt hij uit zijn holletje en kijkt hoe het buiten is. Is het bewolkt, dan blijft hij buiten. Ziet hij zijn eigen schaduw, dan kruipt hij terug en slaapt verder. Dan weet men: nog zes weken strenge winter.
Dat geloven ze in elk geval in de Verenigde Staten, waar ze al sinds de negentiende eeuw met die beesten werken. De beroemdste, vanwege de klassieke film Groundhog Day, is in Punxsutawney, Pennsylvania, bij Pittsburgh. Maandag was het weer raak, ook de Washington Post was erbij. De bosmarmot zag zijn schaduw, dus ze bergen de warme trui nog niet op.
Het is natuurlijk flauwekul, zo’n voorspelling. Die marmot doet maar wat, volgens marmotdeskundigen snuffelt hij of er al wijfjes wakker zijn. Maar toch stonden naar schatting elfduizend bezoekers maandagochtend in schemerdonker Punxsutawney naar een dikke marmot te kijken. Daarna kopen ze een lollige handdoek met de tekst ‘Nog zes weken winter’ of zoiets en gaan uit eten.
Zo’n bosmarmot dus. Lijkt me een gouden greep voor Aqua Zoo. Als je zo’n wintervoorspelling een paar jaar volhoudt, is het een traditie. Een jonge collega die meer van dieren weet dan ik, vond het ook een goede gedachte. Alleen toen ik zei: het zou leuk zijn om hem Sipkema te noemen, vroeg hij: wie is dat? Maar dat zijn details.
<|endoftext|>
Op zaterdagmiddag 23 juli 1938 werd bij paal 9 op Schiermonnikoog een lijk gevonden, al in staat van ontbinding. ,,Een manspersoon”, meldde de Leeuwarder Courant. ,,Vermoedelijk een zeeman”. De man droeg een oliejas, een donkere trui en laarzen.
De linkerlaars draagt hij nog steeds, in zijn graf op Vredenhof op Schier. De rechterlaars trok Wyb Jan Groendijk zaterdag uit zijn rugzak, toen hij ons een rondleiding gaf op de drenkelingenbegraafplaats. Het maakte de rondleiding bijzonder, een tikje macaber zelfs. Dames uit ons
gezelschap huiverden, maar dat kan ook de koude lucht zijn geweest.
Hij zette hem demonstratief naast de grafsteen waarop Ein Deutscher Seemann stond met de datum waarop dit lijk was gevonden. Een eenvoudige, forse laars van – zo te zien – stevig, zeer donkerbruin leer, met ronde punten, als een werkschoen.
Maatje 46, schatte Groendijk. De man was ook bijna 2 meter lang geweest. Deze rechterlaars was goed gebleven, als je erover nadacht. Tenslotte was hij eerst gedragen, daarna heeft hij een tijd in zeewater gelegen en tenslotte zat hij bijna tachtig jaar aan een wegrottend been diep onder de duingrond van Schier. We mochten hem aanraken, maar niemand deed het.
Op 19 juli zijn op Vredenhof vijf drenkelingengraven geopend, om DNA te kunnen afnemen. Zo is er een kleine kans om erachter te komen of er van zo’n onbekende Seemann misschien nabestaanden zijn, en mogelijk is zo te achterhalen wie hij was. Heb je voor DNA-onderzoek aan een beetje genoeg, bij zulke gelegenheden wordt toch het hele lijk opgegraven, vertelde Groendijk, die erbij is geweest. Overigens ligt dat onderzoek nu stil, omdat het identificeren van de inzittenden van vlucht MH17 de afgelopen tijd voorrang kreeg – zelfde onderzoekers. Hoe dan ook: bij het opgraven kwamen ook deze laarzen aan het licht. Een is in het dodenrijk gebleven, de andere is nu in het rijk van de levenden, die er op een koude zaterdagmiddag in de duinen met ontzag naar stonden te kijken.
<|endoftext|>
Ben je een paar dagen weg uit Friesland, is de hele mienskip in rep en roer! Dan schrik je wel even.
Er is een nieuw logo bekendgemaakt voor de culturele hoofdstad 2018, een pompeblêd in een rondje. Het lijkt op het bestaande logo, van Barbara Jonkers en BWH Vormgevers, ook een pompeblêd in een rondje. Doet dat van Jonkers aan Kenny uit South Park denken, het nieuwe van Studio Piraat uit Den Haag lijkt meer een aap uit een kinderboek.
Het oude logo kan nu bij het afval, met alle buttons, vlaggen
en raamstickers. Ook het voor 2018 ontworpen letterttype Fryslân Sans, van ontwerper Rene Knip uit Pingjum, kan weg. Vooruit, in Zeeland is er ook drukte over een logo, denk je dan. Het is de vraag of dit nieuwe logo nodig was, maar alles went.
Alleen komt hier nog iets bij. Want bij 2018 hebben ze erover gejokt. Er zou een soort wedstrijdje zijn geweest tussen vijf ontwerpers, vier uit Friesland, twee daarvan trokken zich terug, en van de rest was de Haagse de beste. Eerlijk is eerlijk, nietwaar?
Maar nee. Zo’n wedstrijd is er nooit geweest, weten we nu van 2018-baas Ton F. van Dijk. Alleen dit Haagse aapje was er. En de Friese Kenny moest dood, net als in South Park. Hoe heet een logo waarover gelogen wordt? Liego?
Veelzeggend was, dat het liego de 2018-bijeenkomst in een grote tent woensdag overheerste. Ton F. van Dijk moest daar in de verdediging. Hij had cijfers meegebracht: wel 480 bedrijven doen iets voor de culturele hoofdstad en daarvan komen er maar 70 van buiten Friesland.
Nu maar hopen dat het echt waar is. Want je kunt de hele mienskip een deel van de tijd voor de gek houden, je kunt een deel van de mienskip de hele tijd voor de gek houden, maar je kunt de hele mienskip niet de hele tijd voor de gek houden. Die laat zich niet bij herhaling voor aap zetten.
<|endoftext|>
Huil je wel eens om kunst, vroeg Willem laatst. Ik bezocht hem nadat hij een zware hersenoperatie had ondergaan. Een van de effecten, zei hij, was dat hij nu zo snel ontroerd is. Een sentimentele film op tv, kind alleen, hond zoek, grote liefde dood en daar komen de waterlanders al.
Iedereen is wel eens aangedaan door een zielige film, troostte ik. Destijds was ik blij dat bij E.T. de zaallichten niet meteen aangingen.
,,Ja, maar ik huil ook om beeldende kunst”, zei Willem. ,,Om de ingepakte Rijksdag in Berlijn van Christo en Jeanne-Claude, bijvoorbeeld. Dat vind ik zo…” Hij stamelde, het werd hem te machtig.
Daarom ging ik maandagmiddag naar het Mauritshuis, misschien wel het mooiste museum van Nederland, vol zestiende-en zeventiende-eeuwse Hollandse Meesters. Als je daar niet moet huilen, moet je het nergens.
Alleen had ik de avond ervoor griep gekregen. Het was dat ik per se naar dat museum wilde, anders was ik in bed blijven liggen. En in dat museum moest ik in elk zaaltje op het ronde bankje in het midden gaan zitten, anders hield ik het niet vol.
Mensen kijken vol respect naar je als je vanaf zo’n bankje ingespannen naar Het puttertje van Fabritius tuurt, of De stier van Potter, of Het meisje met de parel van Vermeer. De oudere echtparen, die maandag in de meerderheid waren, stapten soms verschrikt uit mijn blikveld. Terwijl ik de schilderijen niet eens scherp zag, maar meer of ik stoned was.
Misschien dat ik daarom anders keek. Ik had medelijden met schilderijen van Jan van Campen en Hendrik ten Brugghen, omdat niemand ze zag: ze hangen naast Rembrandts Anatomische les van Dr Tulp. Potters stier vond ik meer een kalfje, maar de koe die naast hem ligt is prachtig, vooral haar zachte roze snuit. En op het Gezicht op Delft van Vermeer zocht ik enkel een geel muurvlakje.
Het was een bijzonder bezoek. Ik heb volop gesnotterd, maar gehuild heb ik niet.
<|endoftext|>
In de rij voor me zaten enkel Japanse meisjes, verder in de zaal van het Luxortheater ook opvallend veel. Ze spraken opgewonden en maakten selfies met de volle zaal als achtergrond. ,,Hartstikke leuk toch?”, fluisterde mijn buurvrouw, die uit Rotterdam kwam. ,,Ik vind het nu al geweldig en de film moet nog beginnen.”
We zaten klaar voor de Japanse film La La La at Rock Bottom, op het filmfestival in Rotterdam. Over een jongeman die vrijkomt uit de gevangenis en zanger wordt bij een band. Onderhoudende film, maar niet bijzonder.
Het bijzondere kwam van al die meisjes. Zij kwamen voor hoofdrolspeler Subaru Shibutani. Een ster in Japan, die zingt in boyband Kanjani Eight. Je schrijft Kanjani¥, zag ik op de waaier die een fan bij zich had.
Na de film kwam Shibutani zelf op het podium. Gedrongen, 33 jaar, met iets tussen kuif en hanenkam, een wollen vest, omgeslagen broekspijpen. Zijn er vragen, vroeg de presentator en alle Japanse handen gingen omhoog.
Voor een popster maakte hij een serieuze, haast verlegen indruk. Toen een Japans meisje voor me vroeg hoe hij zich op zijn filmrol had voorbereid antwoordde hij zonder glimlach: ,,Dertig centimeter van mijn haar afgeknipt.”
Na de vragen ging het wollen vest uit, zodat we zijn Kanjani Eight T-shirt zagen. Hij trok een mondharmonica tevoorschijn en zette Piano man in, van Billy Joel. Het filmdoek ging omhoog en onthulde een orkest. Na dat Engelse nummer volgden nog twee Japanse, uit de film van zojuist. Hij klinkt als Robbie Williams met een hogere stem. De meisjes gingen staan en klapten mee, de rest van de zaal volgde. Als je op andermans feestje bent, hoort dat zo.
Arigato, zongen de meisjes na afloop. ,,Om dankjewel te zeggen”, legde de fan voor me in moeizaam Engels uit. Ze heette Yuko Nîshîoka, kwam uit Ibaraki en was op reis door Europa. Dit concert vond ze very good. Super exciting. Dit stukje Japan was de omweg over Rotterdam helemaal waard geweest.
<|endoftext|>
In Nederlandse treinen en trams komt manspreading amper voor. Ik let erop sinds ik weet wat het is, de metro van New York voert er vanaf deze maand campagne tegen. Met logo en leus: Dude, stop the spread please.
De volle tramlijn 9 in Den Haag was gisterochtend te krap voor manspreading. In de minstens zo volle trein van Den Haag Centraal naar Rotterdam Centraal zaten fietsers, telefonisten, sudoku-oplossers en makeup-meisjes, maar manspreaders, ho maar.
Wie wil weten wat het is moet een man vragen op een bank, poef of lage tafel te gaan zitten. Zoals je in de bus zou gaan zitten, moet je erbij zeggen. Ik vroeg het een collega. Hij ging wijdbeens op een ladenkastje zitten. ,,Net wat ik dacht, je bent automatisch aan het manspreaden’’, zei ik.
,,Moet ik mijn armen soms over elkaar doen?”, vroeg hij. Nee, daar gaat het niet om. Manspreading is het verschijnsel dat mannen met de benen wijd uiteen gaan zitten, zodat er niemand meer naast past. In de New Yorkse subway, vol stoeltjes met de rugleuning tegen de buitenwanden, neem je dan twee zitplaatsen in beslag.
A-so-ciaal, vindt Kelley Rae O’Donnell, een actrice die al drie jaar lang manspreaders tussen Brooklyn en Manhattan fotografeert. Die zet ze op twitter.
A-so-ciaal, vindt nu ook de Metropolitan Transportation Authority, die een actie is begonnen. Alle zitplaatsen zijn hard nodig, vertellen ze, want op de drukste dag van 2014 waren er 6,1 miljoen reizigers, een miljoen meer dan in 2013.
Maar in Nederlandse bussen en treinen komt het amper voor. Of mannen zijn hier netter of het wil gewoon niet goed, op die bankjes naast elkaar. Hier kon het zogenaamde bagspreading wel eens een groter probleem zijn. Als u niet weet wat het is, moet u een vrouw vragen op een bank, poef of lage tafel te gaan zitten met een paar boodschappentassen. Zoals je in de bus zou gaan zitten, moet u erbij zeggen.
<|endoftext|>
Zouden militairen thuis vaak ruzie hebben? Onwillekeurig denk je dat als ze het woord thuisfront gebruiken. Een front, in militaire zin, is immers geen plaats waar je vrijwillig heen gaat.
Vorige week donderdag op vliegbasis Leeuwarden viel de term ook voortdurend. Drie speeches waren er, bij de opheffing van het SAR-helikoptersquadron, in alledrie werd ook het thuisfront gehuldigd.
Voor militairen is het een heel gewoon woord. Maar als buitenstaander verbaast het me elke keer. Waarom zou je je huis en je
gezin een front noemen? Omdat je er op je hoede moet zijn?
Omdat achter elke deur gevaar kan loeren? Omdat je nooit weet wie vriend of vijand is?
Op zoek. De term komt van het Engelse home front, dat een eeuw geleden, tijdens de Eerste Wereldoorlog, ingeburgerd raakte. Het werd vooral in propaganda gebruikt, om burgers aan te sporen tot vaderlandsliefde, in landen waarvan het leger ergens anders in gevecht is. Pas dan kon de strijd overzee ook slagen.
Nu thuisfront. Dat is penibeler. Want het Nederlandse woord duikt hier pas echt op in de Tweede Wereldoorlog, als propagandaterm in kranten.
In de roman De laars op de nek van Maurits Dekker uit 1945 - hij schreef het toen hij ondergedoken zat - heet het: ,,Wat de Nederlandsche journalisten met dit woord bedoelden, begreep alleen de Duitsche perschef die het dicteerde”.
Volgens het enorme krantenarchief Delpher lezen we het voor het eerst in 1936, in de toen pro-Duitse krant Het Vaderland. In de jaren dertig komt het amper voor, maar tijdens de bezetting is het raak.
Allerlei kranten gebruiken het (ook deze). De kroon spant NSBleider Anton Mussert met een voorpaginastuk in 1942, in zijn weekblad Volk en Vaderland. Het was onderdeel van een campagne om Nederlanders enthousiast te krijgen voor de Duitse strijd in Rusland.
,,Langzaam maar zeker hebben de benamingen Oostfront en thuisfront in de Beweging burgerrecht verkregen”, schrijft hij.
Verder heb ik niet gezocht. Ik vond het woord toch al raar.
<|endoftext|>
De telefilm Sunny side up, zaterdag op BNN, had ik gemist. Ik zit al een tijd zonder televisiesignaal.In juli had ik gebeld met scenarioschrijver Willem Bosch, omdat ik had begrepen dat Sunny side up over een jong stel zou gaan dat tijdens Sunneklaas op Ameland logeert. Aandacht voor dat feest, dat weten we, ligt op het eiland haast even gevoelig als op andere plaatsen een karikatuur van Mohammed.
,,Eerst hadden we het over Ameland, maar dat hebben we minder specifiek gemaakt”, zei Bosch. ,,We hebben er onze eigen versie van gemaakt, we pretenderen niet precies dat feest te laten zien.”
De film speelt zich nu af op Terschelling. Op internet schreven Amelanders dat het ,,verspilde zendtijd” of ,,bagger” is. Geen betere manier om mij naar Uitzending Gemist te krijgen.
Egbert-Jan Weeber draagt net zo’n sullig brilletje als Dustin Hoffman in Strawdogs, de Sjostakovitsj-wals uit Eyes wide shut klinkt. De lat ligt dus hoog. Bagger is dit niet, wel erg toneelachtig. Voor een thriller over een stel in een vijandige omgeving wordt er ontzettend veel in geluld. Ook in hun eentje praten de hoofdpersonen door. Ze leven voortdurend op de rand van ruzie, daar zal het van komen. Zelfs nadat ze een auto-ongeluk hebben veroorzaakt kibbelen ze over elkaars seksleven.
Maar het ging me om het feest. Op de lege veerboot hangt een briefje Dit weekend! Sunderum. Vrouwen mogen, leest Judith (Hannah Hoekstra), niet op straat en kunnen worden achtervolgd of vastgebonden. Om kwart voor vijf wordt in de kroeg aangekondigd dat het bijna begint. Om vijf uur floepen de lantaarns uit. Judith loopt op straat en slaat de hulp van een eilander jongen (Ko Zandvliet, vorig jaar nog met de feestelijke band Jungle By Night op Vlieland) af. Eilander mannen met maskers en fakkels bezoeken alle huizen, waar ze wat gaan staan dansen. Maskers zijn altijd eng, verder is er weinig dreiging.
Ik ken een feest (we zullen het hier niet noemen) dat veel grimmiger en demonischer is dan deze film.
<|endoftext|>
Na een raadsvergadering in Sneek, in 1927, vroeg raadslid Van der Meulen het woord. Hij deed zijn beklag over de filmvertoningen, nu de bioscoop bij de Waag Het paradijs der vrouwen vertoonde.
Het staat in een verslag dat ik tegenkwam toen ik vanwege de Sneker Filmwinter, gisteravond begonnen, wat over Sneek en film uitzocht.
Van der Meulen had begrepen dat Het paradijs der vrouwen een schunnige film was. Hij had hem zelf niet gezien, de affiches zeiden hem genoeg. ,,En moet die film dan maar in Sneek ver-
toond worden?”, vroeg hij.
,,Moet er geen bescherming zijn, vooral van de jeugd, tegen dergelijke vuiligheid?” Hij vroeg de burgemeester om strenger toezicht.
Raadslid Boeijenga sloot zich daarbij aan. Immers, pas nog was hier Pantserkruiser Potemkin vertoond. Vooraanstaande Snekers hadden er nog op gewezen dat die Sovjetfilm zou aanzetten tot revolutie en verzet. Hun waarschuwing had uiteindelijk vooral als reclame gewerkt.
Wethouder Breeuwsma kon zich voorstellen dat een ‘eerzaam huisvader’ zich aan de films zou ergeren, maar ,,tot een dergelijken staat heeft de heer Van der Meulen het nog niet gebracht”.
,,Is dat argumenteeren?”, brieste Boeijenga.
Breeuwsma: ,,Laat de heer Van der Meulen de etalages eens bekijken van de grote modezaken, ook bij zijn geloofsgenooten. Die doen voor de filmaffiches werkelijk niet onder.”
Uiteindelijk werd het voorstel voor strenger filmtoezicht met zeven tegen acht stemmen verworpen. Maar het bleef wringen. Tien jaar later smeekte schrijver en filmliefhebber Theun de Vries de directeur van de Sneker bioscoop om nog eens Pantserkruiser Potemkin te vertonen. ,,Nee, dat is niks voor Sneek, o god, dat begrijpen ze hier toch niet”, zei de directeur.
Dit weekeinde is de Sneker Filmwinter. Er zijn zowel schunnige, als revolutionaire films te zien en desalniettemin zitten er volop eerzame huisvaders, geloofsgenooten en raadsleden in de zaal. In Sneek is het toch goed gekomen.
<|endoftext|>
Menno, mijn buurman op de studentenflat in Groningen, studeerde medicijnen. Studenten medicijnen lopen een coassistentschap, een stage in een ziekenhuis. Destijds kon dat in Groningen, Deventer, Leeuwarden en op Curaçao.
Studenten konden een voorkeur aangeven, maar belandden niet altijd in het ziekenhuis van hun keuze. Menno ging naar Curaçao. Een medestudent, vertelde hij, was in snikken uitgebarsten, omdat ze naar Leeuwarden moest. Dat was in de jaren tachtig.
Die schreiende dokter schoot me te binnen toen ik het weblog las van Pip Blom uit Amsterdam. Ze is achttien en ze wil de muziek in. Na wat rondkijken vond ze een geschikte opleiding. ,,Een muziekopleiding, maar veel meer dan alleen dat.” Geknipt voor haar dus. ,,Het leek allemaal te mooi om waar te zijn”, besluit ze. ,,En dat is het ook. De opleiding is namelijk in Leeuwarden.”
Die uitsmijter, dat heeft ze geweten. ,,Leeuwarden is best leuk hoor”, sust iemand. ,,Ik zou kiezen voor Groningen en dat dagelijkse treinritje van 30 minuten maken’’, raadt een ander aan. Een derde vindt het gezond om Amsterdam eens te verlaten en citeert Belle van Zuylen: ‘Terugkomen is niet hetzelfde als blijven’.
Gisteren schreef Pip een tweede stuk. ‘Wat er mis is met Leeuwarden? He-le-maal niks!’ is de titel. Ze is al twee keer in Leeuwarden geweest en ze vond het er leuk, vertelt ze. Het probleem is enkel dat ze het thuis en in Amsterdam enorm naar haar zin heeft. Twee keer in de week gaat ze bij haar oma langs.
Even mailen met Pip. ,,Het eerste stuk komt inderdaad echt uit mijn hart”, schrijft ze terug. ,,Het tweede is meer een reactie op de reacties.’’
Schrok je van die reacties? ,,Niet echt, het blijft toch internet. Maar het leek me wel handig om iets beter uit te leggen wat nou precies het probleem is, zodat ik niet alle inwoners van Leeuwarden tegen me heb nog voordat ik er woon. Want als ik word aangenomen op de opleiding dan ga ik zeker naar Leeuwarden.”
Welkom hoor.
<|endoftext|>
Het is weer maandag. De dag waarop wereldwijd het meest porno gekeken wordt. Behalve in Nederland. Want Nederlanders kijken het meest porno op zondag en het minst op vrijdag.
Dat staat in het net verschenen jaaroverzicht van Pornhub, de grootste pornowebsite ter wereld. Het afgelopen jaar hebben bijna 79 miljard mensen er een filmpje bekeken. Dat zijn elf seksfilmpjes per aardbewoner. Meer dan elf zelfs, want u en ik hebben dat natuurlijk niet gedaan, als nette mensen zijnde.
Dat mannen meer porno kijken dan vrouwen blijkt ook uit deze jaarcijfers. Al zijn er landelijke verschillen. In Brazilië kijkt 29 procent van de vrouwen seksfilmpjes, in Duitsland 13 procent. Nederland zit daar met 20 procent tussenin. Het is verrassend dat homoporno (mannen onder elkaar dus) bij de kijkende vrouwen op de tweede plek staat, qua populariteit. Bij de mannen staat dat op zeven.
Nederlanders die op de site op zoek gaan naar filmpjes, gebruiken het meest ‘dutch’ als zoekwoord. Daarna volgen termen als ‘massage’, ‘mom’ en ‘milf’. Het is zelfs uitgesplitst per provincie, maar Friesland onderscheidt zich met zoektermen niet van de rest van het land.
Af en toe zakt de belangstelling in. Op eerste kerstdag bijvoorbeeld neemt het aantal bezoekers enorm af. Maar ook tijdens de finale van het WK voetbal afgelopen zomer. Duitsland tegen Argentinië: in Duitsland liep het bezoek met 38 procent terug, in Argentinië met 42 procent.
Nederland kent ook zulke dipjes in seksuele belangstelling. Met Oud en Nieuw of op Koningsdag bijvoorbeeld. Gek genoeg vinden blijkbaar nogal wat mensen geen ruk aan 4 en 5 mei, dodenherdenking en bevrijdingsdag: dan neemt het Nederlandse bezoek aan de pornosite ineens enorm toe.
Ook een leuke: hoe lang kijkers het uithouden. Gemiddeld wordt er wereldwijd 9 minuut en 16 seconden porno gekeken. Nederland zit daar wat onder, met 8 minuut 48 seconden. Friezen zijn nog iets vlugger: die zijn er al na 8 minuut 45 seconden klaar mee. Dan heb je nog wat aan je maandag.
<|endoftext|>
Na afloop van de demonstratie van gisteravond at ik een broodje. In het restaurant kwam een oude meneer naar me toe, met een forse bril en een bruine regenjas ,,U was net ook op het plein’’, zei hij. ,,U bent toch een collega van Charlie? Want u werkt bij de krant. Nou sterkte gewenst, want het is gevaarlijk!’’
Toe maar! Met gevaar voor eigen leven komen we daarom terug op Het Toestel uit mijn vorige column, van woensdag. Meneer Woudstra uit Tytsjerk kwam ermee, een houten ding met een hamer en een ratel. Hij
had het ooit gekocht in een kringloopwinkel en zat er nu mee in de maag. Daarnaast wist hij niet wat het was, al kon je er knikkers mee wegschieten als je de hamer liet vallen.
Willem Lobel uit Koudum reageerde. Het is een Schnupfmaschine. Hij heeft er ook een, zelfgemaakt.
Een Schnupfmaschine is een kolderiek ding uit Oostenrijk of Beieren om snuiftabak mee in je neusgaten te schieten. Die leg je op het houtje waar je ook die knikkers mee kunt wegschieten, in een spiegeltje zie je of je neus er recht boven zit, je draait aan de ratel voor de spanning en dan BAM! valt de hamer en knalt de snuiftabak tot hoog in je hersens.
,,Als een vermaak kon je er ook knikkers mee afschieten. Wie die knikker ving of vond, mocht dan het volgende snuifje nemen”, weet Lobel.
Als je het googlet zie je de raarste exemplaren, vrijwel allemaal met een hamertje, een ratel, een spiegel en een dot wol of scheerkwast.
Waar dat laatste goed voor is, weet Lobel niet precies. ,,Ik herinner mij wel dat de kandidaat die wilde aanleggen met een kippenveer onder de neus werd gekriebeld.’’
Misschien om de neus vrij te maken van de geur van de vorige snuif, net zoals je tussen verschillende soorten wijn de mond spoelt met water.
De Schnupfmaschine. Als collega van Charlie zeg ik: ideaal voor cafés waar niet meer gerookt mag worden.
<|endoftext|>
Meneer Woudstra uit Tytsjerk stond vanmorgen bij de balie. Muts op tegen het koude weer, driekleurige jekker, bril, ringbaard. Onder zijn arm had hij een indrukwekkend houten apparaat. We noemen het: Het Toestel.
,,Kwam ik tegen bij het opruimen van de zolder”, vertelde hij. ,,Ik heb het tien jaar geleden gekocht, nee, al wel vijftien jaar geleden, want we waren toen nog niet verhuisd. In de kringloopwinkel.”
Hij zette Het Toestel op de balie. Het is een robuust houten bouwwerk op een sleeachtig
onderstel. Aan de achterkant zit een houten slinger met een houten schoepenrad. Daar steekt een houten stokje in, zodat het ratelt als je aan de slinger draait. Ernaast zit een wig met een dikke pluk wol erop. Hoger zit een houten hamer aan een veer. Die kun je met een houten hendel op scherp stellen.
Onder die hamer is een houten schuifje met twee uitgefreesde holtes en een spiegeltje. Onder dat schuifje zit een felgroene knikker, die je in die holte kunt leggen. Je ziet hem dan ook in het spiegeltje. Haal je de hendel weg, dan knalt de hamer op het schuifje en vliegt de knikker hoog de lucht in. In dit geval tot achter de kopieermachine, zodat Woudstra op zijn knieën op zoek moest. Ten slotte is er nog een schuifje, laag in Het Toestel, met daaronder twee holtes. Een met een metalen kogeltje, een met iets wat op bleke tabak lijkt.
,,Ik denk dat hier maar één van is ter wereld”, zei Woudstra. ,,Maar ik weet niet wat het is. Jullie misschien?”
Wij wisten het evenmin. Het schiet knikkers en het ratelt, wie het weet mag het zeggen. Sterker nog, die mag Het Toestel van Woudstra hebben.
<|endoftext|>
Annabelle, die acht is, liet zien hoe goed ze kan kleuren. Netjes binnen de lijntjes kleurde ze de handen en het haar van prinses Elsa uit Frozen. Tot zover niks bijzonders. Kinderen oefenen zo hun fijne motoriek en kunnen dan later neurochirurg worden.
Toen ik Sjoerd vroeg hoe hij zijn eindejaarsweekeinde had doorgebracht, bleek die in hotel De Walvisvaarder op Terschelling ook te hebben zitten kleuren. Hij is geen 8 maar bijna 36. ,,Het was bijzonder ontspannend”, zei hij. ,,Iedereen doet het.”
Iedereen? Even later trof ik Stefan, in de twintig, die in zijn vrije tijd eveneens kleurt. Sterker nog, op het festival Welcome to the Village gaan ze deze zomer met zijn allen zitten kleuren, dat staat op de planning.
Hier moest ik het mijne van weten. Ik ben best gevoelig voor de charme van grote dozen met kleurpotloden, hoe meer hoe beter. Maar voor kleurplaten ben ik of te weinig kind of niet volwassen genoeg.
Bij boekhandel Van der Velde neusde een oudere dame in de kleurboeken voor volwassenen. Twee vingers van haar linkerhand zaten in het verband.
,,Van kleuren komt zo weinig terecht”, zei ik. ,,Jawel hoor, want ik ben rechtshandig”, zei ze.
,,Normaal ga ik breien of haken, dat kan nu niet. Mensen die dement zijn laten ze ook kleuren, dus het is vast ergens goed voor. Maar dit is me te druk.” Ze hield iets psychedelisch omhoog vol duizelingwekkende kronkellijntjes.
Toch raar, dat kleuren voor volwassenen blijft steken in hetzelfde soort kleurboekjes als dat van Annabelle, maar met ingewikkelder plaatjes. Zeker als je met zijn allen zit te kleuren kun je zoiets op een hoger plan brengen. Maak een kleurplaat van een boom, met alle blaadjes, die even groot is als een echte boom.
Of maak de Oldehove op ware grootte, elke steen apart. In stukken knippen, onder alle kleurders verdelen, de ingekleurde platen uiteindelijk aan elkaar plakken en het resultaat rechtop naast het echte ding zetten. Dan heb je iets. Dan is kleuren echt volwassen.
<|endoftext|>
Wie Back to the future II nu bekijkt, kan controleren hoe ze zich eind jaren tachtig het jaar 2015 hebben voorgesteld. Want daar gaat de hoofdpersoon heen met zijn tijdmachine, 21 oktober om precies te zijn.
In de bioscoop draait Jaws 19 (zie ook de bijlage Freed van vandaag), op straat zweven auto’s, drones laten honden uit. Er staan nog telefooncellen, niemand heeft een mobieltje, maar er zijn wel platte tv’s en Skype.
In de krant staat ‘Washington maakt zich op voor bezoek Queen Diana’ en mensen wor-
den per fax ontslagen, want faxen (in de jaren tachtig relatief nieuwe en bijzondere apparaten) staan overal. Het modebeeld is ook bijzonder: mannen dragen dubbele stropdassen. Kleren drogen zichzelf en schoenen maken hun eigen veters vast Die zelfstrikschoenen zijn er echt. Bijna. Een Canadees bedrijf zoekt er op Kickstarter geldschieters voor. Dat geldt ook voor de hoverboards, skateboards zonder wieltjes, die een
eindje boven de grond zweven. Uitvinders hebben zoiets gemaakt met magneten, op YouTube is er een filmpje van. Maar dat ding is vrij log en er is een grote metalen ondergrondplaat bij nodig.
Het boeiendst zijn de vliegende en rijdende auto’s in de film. Sommige rijden gewoon op straat, andere vliegen op grote hoogte langs iets dat aandoet als een rijbaan. Hoe zouden daar de verkeersregels voor zijn, vraag je je af. Wie heeft hier voorrang: verkeer van rechts, van boven of van beneden? Waar zitten de buitenspiegels aan zo’n auto, als je er boven en onder zoveel dode hoeken bij hebt? Waar en hoe hangen ze wegwijzers, verkeersborden en stoplichten op? Wat voor rijbewijs heb je nodig? Veel automobilisten hebben op de grond al de grootste moeite, dat moet in de lucht nog erger zijn.
Sciencefiction, zegt u? Als alles goed gaat, wordt dit jaar de eerste TF-X van het bedrijf Terrafugia geleverd, een auto met opvouwbare vleugels. Je kunt er een reserveren op hun website. Als zoiets aanslaat, kan het hard gaan en het is nog lang geen 21 oktober.
<|endoftext|>
﻿Omdat dit mijn laatste column is dit jaar veroorloof ik me een hartekreet als filmliefhebber.
Hopelijk wordt 2017 het jaar waarin filmhuis Slieker uit het Fries Museum vertrekt. Weg uit dat ongastvrije hok. Die filmzalen zijn goed, daar ligt het niet aan. Maar films vertonen is meer dan een projector aanzetten en scherpstellen, dat kan in
elke donkere ruimte met een stopcontact. Wie een clubgevoel wil en trouwe bezoekers, die heeft meer nodig dan dit gedoe in die bloedeloze hal met trappen.
Waar je na afloop niet eens een drankje kunt krijgen - hoe moet dat ooit iets worden?
Tot welk gevaar enkel vertonen kan leiden zie je aan de Leeuwarder bioscopen. Die zijn in een doodsstrijd gewikkeld met het machtige Pathé-concern, want dat gaat een grote bioscoop met zeven zalen neerzetten tussen de Harmonie en het Paleis van Justitie. Dus hebben de bestaande bioscopen advocaten aan het werk gezet die naar alle kanten bijten. Misschien dat het iets uithaalt, maar ik verwacht er niet veel van.
Wat ook zij zouden moeten doen is zorgen dat bezoekers Tivoli en Cinema zo leuk en bijzonder vinden, dat ze Pathé links laten liggen. Vanwege de - weet ik veel - speciale filmvertoningen (een intern filmhuis, als in Drachten en Sneek), een riksbioscoopzaal, film-trivia-kwissen (zie Groningen), middernachtdingen, films op zondagmiddag voor bejaarden die gehaald en gebracht worden. Sloop alle stoelen uit een zaal, zet er tafeltjes in en maak er een restaurant van met filmvertoning, da’s helemaal hip. Oh ja, nog een hartenkreet: stop vandaag nog met die knullige pauzes in films.
Want anders, daar heb ik geen glazen bol voor nodig, stapt iedereen straks naar die nieuwe bioscoop, waar precies dezelfde films draaien. Het enige voordeel dat ik in dat geval nog zie, is dat Slieker dan naar een leegstaand bioscooppand aan de Nieuwestad kan verhuizen. asing.walthaus@lc.nl
<|endoftext|>
Roem is raar, schrijft actrice Carrie Fisher in The Princess Diarist, haar memoires die vorige maand zijn verschenen.
,,Eeuwige roem - dat als je zelfs maar genoemd wordt een flink deel van het publiek geïnteresseerd is, tot aan de dag dat je doodgaat, zelfs al komt die dag pas decennia nadat je iets aan de cultuur hebt bijgedragen - is erg zeldzaam en alleen weggelegd voor mensen als Muhammad Ali’’, schrijft ze daarin.
Carrie Fisher overleed gisteren, op haar zestigste. Zeer waarschijnlijk staan er vandaag foto’s in de kranten van haar als twintigjarig meisje in een witte jurk, met opgerolde vlechten aan beide kanten van haar hoofd, als een koptelefoon van haar.
Dat is haar beroemdste filmrol: prinses Leia in Star wars. Het enige meisje, zoals ze schrijft, in een fantasieverhaal vol jongens.
Star wars is een avontuurlijke sciencefictionfilm uit 1977 waar niemand veel van verwachtte.
Inmiddels weten we beter. De kassa rinkelde en door de jaren heen kwamen er zeven andere films achteraan. De nieuwste, Rogue One, draait nu in de bioscoop.
Helemaal aan het eind zit prinses Leia nog even, digitaal jong gemaakt. Even beroemd als Muhammed Ali.
,,Als ik had geweten dat de film zoveel kabaal zou maken had ik me beter gekleed voor de talkshows en dan had ik zeker een punt gemaakt van dat idiote kapsel’’, schrijft ze. ,,En hoeveel grapjes ik door de jaren heen ook over Star wars heb gemaakt, ik ben blij dat ik in de films heb gespeeld.’’
In het boek, haar zwanezang, onthult ze haar affaire met Harrison Ford. Ze verbaast zich over fans die uren voor haar in de rij staan en over de mannen en jongens die haar bekennen dat Leia hun eerste liefde was. En ze beschrijft een klein meisje dat riep, toen ze de actrice zag: ,,Nee! Ik wil die andere Leia, niet deze oude!’’ asing.walthaus@lc.nl
<|endoftext|>
Een optocht kwam voorbij.
Een lange sliert mensen met fakkels, Friese vlaggetjes, toeters, pompeblêdemutsen.
Een spandoek: Frysk op skoalle. Voorop liep een doedelzakkorps.
Het was koopavond, dus de stoet trok alle aandacht op de Wirdumerdijk en de Nieuwestad in Leeuwarden.
,,Waar is dit voor?’’, vroeg de bakker op de hoek, die buiten
zijn zaak een sigaretje rookte. De processie schoof zwijgend voorbij, sommigen bliezen op een toetertje. Er was ook iemand met een zelfgebreide trui met pompeblêden. Twee politieagentes regelden het verkeer.
,,Beter Fries in het basisonderwijs’’, zei ik. Want ik was net bij de start geweest op het Wilhelminaplein, waar al verrassend veel mensen bij elkaar gekomen waren. Volgens mijn slordige telling zeker honderdvijftig.
Anneke, die er met de fiets in de hand naar stond te kijken, had vastgesteld dat het vooral mannen waren.
Basisscholieren waren er niet bij, die zijn doodop van alle kerstfeestjes op school. Toch was organisator Abe de Vries in zijn nopjes. De thuisblijvers noemde hij nuet, sleau en slof.
Ik moest aan de Leeuwarder school denken waar ik drie jaar geleden een Friese les bijwoonde.
,,Stel je er niet te veel van voor’’, hadden ze van tevoren gezegd. Het was inderdaad niet veel, beetje tv-kijken en woordjes aanstrepen. Fries omdat het moet.
,,Fries op school, daar ben ik ook voor’’, zei de bakker. ,,Ik kom uit Bolsward, en je moet niet rekenen dat je daar ooit Fries kreeg, alleen maar stadsfries.
Daar had ik spijt van toen ik later in Wommels werkte.
Want ik vind het wel mooi.’’
,,Je kunt nog wel meelopen’’, ried ik hem aan. Daar was hij dan weer niet fanatiek genoeg voor zei hij en bovendien was het koopavond. Dat was misschien nuet, sleau of slof van hem, maar ook wel voorstelbaar. asing.walthaus@lc.nl
<|endoftext|>
Lense Koopmans reed in een zwarte Porsche Carrera.
,,Een Porsche is populair bij mannen die zich willen onderscheiden, die indruk willen maken op de dames.’’ Jelko van der Wiel reed in een Audi A8 die hem, qua kilometervergoeding, ,,ongeveer een ton per jaar opleverde’’.
En Riemer van der Velde, ja, Riemer van der Velde, die reed in een BMW.
Dat leren we uit Het wespennest, een suggestief roddelboek over de baasmannen van SC Heerenveen, de afgelopen tien jaar. Het is geschreven door Albert van Keimpema. Van Keimpema schrijft als een betonmolen en wekt bovendien de indruk dat hij nog veel meer over geld, overspel en drank zou kunnen onthullen, zoals de meeste boeken over voetbal tegenwoordig doen. Maar ondanks dat: rode oortjes.
Vroeger was Van Keimpema bevriend met Van der Velde.
,,Als we ergens bij een wedstrijd waren, deden we steevast het licht uit. Soms zochten we onschuldig vertier in een nachtclub’’, schrijft hij. Die dagen zijn voorbij. Blijkbaar heeft Van Keimpema een appeltje met Van der Velde te schillen. En hoe je ook over de schrijver denkt, hij weet veel. Hij hangt er al jaren rond en vertelde vorige week dat dit zijn negentiende boek over SC Heerenveen is.
Hij beschrijft Van der Velde als iemand die na zijn vertrek als voorzitter een meedogenloze manipulator werd, een Shakespeare- schurk die Richard III naar de kroon steekt en achter de schermen aan de touwtjes trekt.
Wil hij een opvolger weg hebben, dan stookt hij sponsoren op, nodigt mensen thuis uit, ja, zelfs deze krant schakelt hij in voor zijn doortrapte plannen.
Of het echt zo gegaan is moeten de mannen zelf maar zeggen.
Maar als Tryater, Omrop Fryslân en die jonge filmmakers die de provincie wil stimuleren hun beste beentje voorzetten, kunnen we over een jaar een prachtserie op tv hebben. Een mengeling van The godfather en House of Cards, gewoon in Heerenveen.
Liefst met Anthony Hopkins, maar die zal wel geen Fries spreken. asing.walthaus@lc.nl
<|endoftext|>
Don’t cry for me Argentina van Julie Covington was continu op de radio en in de leesportefeuille zat Story, het eerste Nederlandse roddelblad. De koppen waren om te smullen: ‘Corry Konings riep wanhopig om een huidarts’, maar de verhalen vielen tegen.
We spelden vooral de rubriek Lieve Mona, waarin Mona problemen oploste van lezers.
Die tijd was het, dat wij als leerlingen van de Rijks Hogere Burger School aan de overkant van het Wilhelminaplein elke pauze in het Friesch Koffiehuis aan het Ruiterskwartier zaten.
Kleedjes op tafel, schaaltjes met suikerklontjes, melk uit kannetjes, koffie in kopjes met schoteltjes.
Barista’s moesten nog worden uitgevonden en dat je lauw schuim uit hogedrukmachines als designkoffie kon verkopen, daar hadden ze in die tijd geen benul van. Het modernste wat ze er hadden was een tosti.
Het Friesch Koffiehuis (eigenlijk heette het, las ik in de archieven, Nieuw Friesch Koffiehuis, want al eerder was er, pal om de hoek, een Friesch Koffiehuis) was een vrij kleine, knusse ruimte met een tochtige voordeur, een toog achterin waar de kopjes klaarstonden en een in mijn herinnering buitennissig grote kachel aan de steegkant (de Spoormakersteeg, zegt het archief). Het was het laatste restje horeca op dit streekje, dat in de negentiende eeuw toen de veemarkt daar nog was, uitpuilde van de cafés. Als je pech had zat het vol langharige niksnutten van een opleiding die AAF heette, Agogische Academie Friesland. Die bleven nog langer op een kop koffie zitten dan wij.
Aan de stamtafel bij die toog zaten de vaste gasten, onder wie een man die alleen maar kon praten als hij een apparaatje tegen zijn hals hield, waarna er een eentonig zoemend stemgeluid klonk. Een andere stamgast werd ons aangewezen: ,,Dat is Bouke Jagt, de kinderboekenschrijver.’’
Zei ons niks, hij stond nooit in de Story. Kort daarna deden we examen en gingen elders studeren. De AAF werd opgeheven, Bouke Jagt overleed, Mona stopte ermee, het Friesch Koffiehuis werd een ruïne en de panden gaan nu tegen de vlakte.
Don’t cry for me. asing.walthaus@lc.nl
<|endoftext|>
Een van de interessantste plekken om langs te lopen, als je toch in Leeuwarden je hond uitlaat, is de binnenplaats van de pas verbouwde Fryske Akademy.
Dat is dat instituut waar je weinig van merkt maar waar geleerden dag in dag uit in serene rust op balpennen kauwen, terwijl ze op wetenschappelijke wijze nadenken over Friese taal, geschiedenis en cultuur. Ze maken, lees ik op de website, ,,het Friestalig en historisch erfgoed toegankelijk voor wetenschap en maatschappij en (ontwikkelen) digitale instrumenten en collecties voor innoverend onderzoek’’.
Twee bemoeials van hun raad van toezicht zijn vorige week opgestapt, omdat die het er een zootje vonden. Dus is het nu een nog meer ongestoorde omgeving voor zuiver wetenschappelijk onderzoek. Als een Friese staartklok een gebouw was, zou dat iets zijn als de Fryske Akademy.
Je voelt de dagen minuut voor minuut wegtikken.
De ingang is een openstaand hek aan de Doelestraat, dat leidt naar een binnenplein met een rond grasveld, een open zuilengang, een kunstwerk en allerlei gebouwen rondom met veel ramen. Daarachter zitten de academici het erfgoed toegankelijk te maken.
Maar dat stopt als je er met een hond passeert. Dan staat de tijd even stil. Elk onderzoek wordt gestaakt. Achter al die ramen draaien gezichten naar je toe. Vingers zweven talmend boven toetsenborden, de kop koffie hangt roerloos halverwege de mond, terwijl de wetenschappers sprakeloos en reikhalzend uit de vensters kijken om te zien wat daar voorbij komt.
Eentje stond van de week over een boekenkast te gluren als een stokstaartje dat zich op zijn achterpootjes verheft.
Deze week ben ik er al drie keer doorgelopen, en elke keer gebeurde hetzelfde. Je voelt je een raad van toezicht in je eentje.
Ik kan het alle wandelaars, met of zonder hond, aanbevelen.
Want als de Fryske Akademy niet naar de mensen komt, moeten de mensen maar naar de Fryske Akademy. asing.walthaus@lc.nl
<|endoftext|>
Coleslaw is het allergewoonste bijgerecht van de Verenigde Staten, zoetige rauwkost met als basis witte kool. Het woord komt van koolsla.
Zo noemden de Nederlandse pioniers het, die het recept in de achttiende eeuw naar de Nieuwe Wereld hadden meegenomen.
,,Dat is het lekkerste wat de Nederlanders naar Amerika hebben gebracht’’, vertelde Peter Rose me, toen ik haar deze zomer sprak in New Jersey. Peter Rose is food historian, ze heeft boeken over eten en de geschiedenis ervan geschreven (en een weblog, peterrose.com). Ze is geboren en opgegroeid in Zeist en heeft van het eten van die eerste Amerikaanse Nederlanders haar specialisme gemaakt.
Midden achttiende eeuw, schrijft ze, reisde de Zweeds- Finse botanicus Pehr Kalm door het Noorden van Amerika. In Albany kwam hij Nederlanders tegen. ,,Ze zijn anders dan de Engelsen’’, stelde hij vast. ,,Mijn hospita, mevrouw Visher, bereidde vandaag een ongewone salade die ik nooit eerder heb gezien of gegeten (...) Ze nam de binnenste bladen van een kool en sneed ze in lange, dunne strookjes van 2 tot 3 millimeter (...) legde ze op een bord, goot er olie en azijn over, voegde zout en wat suiker toe, terwijl ze de kool vermengde (...) In plaats van olie wordt ook vaak gesmolten boter gebruikt (...) die over de salade gegoten wordt nadat het is opgediend. Het maal heeft een plezierige smaak, heerlijker dan men zich voorstelt.’’
Vooral die boter is belangrijk, zegt Rose. Want juist dat maakt het lekker. Als ze het zelf maakt, neemt ze een half tot driekwart pond fijn gesneden groene kool, evenveel fijn gesneden rode kool, 50 gram boter, 80 milliliter wijnazijn, zout, peper en twee eetlepels suiker. Kool door elkaar husselen, boter smelten en daar de rest mee mengen, alles over de kool gieten en een uurtje op een warme plek laten staan. Nooit in de koelkast.
Iedereen vindt het lekker, aldus Rose. Mooi op tijd voor de feestdagen en historisch verantwoord bovendien. asing.walthaus@lc.nl
<|endoftext|>
Ontroering, daar snap je helemaal niks van. Andere dieren hebben er geen last van, maar mensen kunnen zomaar door iets overweldigd worden en dan komen de waterlanders al. En als je dat nu nog aan zag komen, dan kon je je tenminste discreet even terugtrekken.
Maar nee hoor, meestal zijn ze er ineens. Ze weten wat er in tranen zit (vooral stresshormonen), ze weten wanneer ze voor het eerst zijn beschreven (veertiende eeuw voor Christus), ze weten hoe vaak mensen huilen (vrouwen gemiddeld 5,3 keer per maand, mannen 1,4 keer per maand), ze weten dat mannen seksueel afhaken door vrouwentranen (alles wordt ook maar onderzocht).
Maar wat voor nut tranen hebben in de evolutie, dat snapte Charles Darwin zelf al niet eens. Al schijnen mensen als ze huilen wel sneller iets van anderen gedaan te krijgen.
Vorige week moest ik een paar keer zomaar huilen. Het overkomt me wel eens meer, maar dan in de veilige duisternis van de bioscoop, waar niemand het doorheeft. Ik hield het niet droog bij E.T. en was een paar dagen kapot van de Japanse tekenfilm Grave of the Fireflies.
Maar vorige week was dat anders, daar zagen mensen het.
En het gebeurde, bedenk ik achteraf, niet vanwege heftige gebeurtenissen. Want toen mijn vader vorige week overleed heb ik niet gehuild. Maar erna huilde ik wel als reactie op vriendelijkheid van anderen.
Bijvoorbeeld toen ik hoorde dat het muziekkorps in het dorp bij de Sinterklaasuittocht geluidloos langs de aula was gelopen waar mijn vader opgebaard lag.
Meteen had ik een brok in mijn keel, terwijl ik het zelf niet eens heb meegemaakt. Toen bij de condoléance ons vroegere kindermeisje me omhelsde: tranen in de ogen. Bij het lezen van de handgeschreven brief die op de mat lag, geschreven door een oude Duitse vriendin van mijn vader waren ze er weer. Het lucht op, dat is waar. Maar je snapt het niet en het moet ook niet te lang doorgaan. asing.walthaus@lc.nl
<|endoftext|>
Vandaag wordt de oudste bloggende beroemdheid ter wereld honderd. Dat is Issur Danielovitsj, een eeuw geleden geboren in Amsterdam.
Niet die stad met die grachtjes, maar een Amerikaanse plaats waar Issurs ouders vanuit Wit- Rusland terecht waren gekomen.
Zijn naam heeft hij al jong verruild voor het Amerikaanser klinkende Kirk Douglas. Hij
heeft een loopbaan achter de rug als filmster, overleefde een beroerte en een helikopterongeluk en schrijft tegenwoordig voor de Huffington Post. Hij heeft een kin met een kuiltje.
Als favoriete film noemt hij Lonely are the brave, die ik tot mijn schande nog nooit heb gezien. Mijn favoriet met hem is Paths of glory, waar hij een onderofficier speelt tijdens de Eerste Wereldoorlog die een zinloze opdracht moet laten uitvoeren. Maar de kin met het kuiltje had meer mooie rollen, zeeman in 20.000 mijlen onder zee, Vincent van Gogh in Lust for life, leider van de slavenopstand in Spartacus, meedogenloze sensatiejournalist in Ace in the hole.
Beroemd is ook de rol die hij niet kreeg, als McMurphy in One flew over the cuckoo’s nest, een crimineel die zich laat overplaatsen naar een inrichting. Dat was eerst een boek van Ken Kesey, toen een toneelstuk met Kirk Douglas in die rol. Douglas’ zoon Michael liet dat stuk verfilmen en vond zijn vader te oud om McMurphy te spelen. Dus ging de rol naar Jack Nicholson.
Douglas acteert niet meer, maar schrijft wel. Eerst een vierdelige autobiografie, nu stukjes waarin hij onder meer waarschuwt voor Trump (,,de Tweede Wereldoorlog is begonnen door een man die het land weer groot zou maken’’). Issur Danielovitsj’ ouders zouden trots op hem zijn. asing.walthaus@lc.nl
<|endoftext|>
‘Als jij nou je vader zijn been wat omhoog houdt, trek ik intussen zijn broek recht’’, zei Harmke vanmiddag. Mijn vader ligt in een simpele houten kist, afgezet met een witte lakense stof. Zijn benen waren koud, zo koud als zijn bleke vingers en zijn ingevallen gezicht.
Bij het optillen voelde het als een been, slap en vlezig, maar
ook weer niet. Zoals mijn vader voelt als mijn vader, maar ook weer niet. Zoals zelfs het huis van mijn vader voelt als het huis van mijn vader, maar ook weer niet. Alles in dat huis heeft zonder hem als het ware geen zin meer. De boeken, de grammofoonplaten, het gereedschap in de schuur, de foto’s in lijsten en albums. Alles wat hij ooit met een reden gekocht heeft. Zonder zijn herinneringen zijn het alledaagse dingen geworden.
Wat was de naam ook weer van het hondje dat in het Suezkanaal aan boord was gekomen en altijd bij hem in de kooi sliep, toen hij derde machinist was op de grote vaart? Hoe verliefd is hij geweest op mijn moeder?
Wat bleef hem bij uit De Zwaan, waar hij jaren kastelein is geweest?
Liefde, voorkeuren, de boeken die hij heeft gelezen, zijn muzieksmaak, alle ergernissen en pleziertjes, de zaken waar hij misschien heimelijk spijt van had, het gevoel dat hij had bij de geboorte van zijn zoons, zijn eigen jeugdherinneringen, zijn kennis, zijn sterke verhalen - in een klap is het allemaal weg.
Harmke schoor zijn kin, die vond ze niet netjes genoeg. ,,Dit is het mooiste werk dat er is’’, zei ze en depte er aftershave op.
Ze vouwde zijn handen met de vingers om elkaar, ze borstelde zijn haar, ze zorgde ervoor dat de mond niet langer open hangt.
,,Vroeger deed je dit werk alleen, en dan beoordeelde de familie na afloop hoe het geworden was.
Nu helpen mensen vaak mee.
Dat is zo prachtig’’, zei ze.
Het blijft vreemd, zo’n bleek lichaam te zien en aan te raken van iemand die je goed hebt gekend. Een leeg huis, een koud lijf, alle rijkdom van een heel mensenleven is eruit. Maar de spijkerbroek zit keurig. asing.walthaus@lc.nl
<|endoftext|>
Elk jaar doet het Sint weer pijn dat hij slechts fantasie zou zijn, ontsproten aan het ouderbrein.
Een aangeklede harlekijn, met als mantel een gordijn dat door moet gaan voor hermelijn.
Ook deze krant schreef fijn dat hij verzonnen is en schijn.
Dat grote mensen, vol venijn, collectief bedriegers zijn.
Niks suikergoed en marsepein, niks mandarijn of speelgoedtrein, niks trommelbatterijkonijn, niks ’s avonds in de maneschijn, enkel theater voor de gein met Nederland als werkterrein.
Van de stoombootkapitein tot de pieten op het plein: dat hele Sinterklaasfestijn is slechts één groot rookgordijn. Met korte houdbaarheidstermijn, want als de kleintjes zeven zijn is het gedaan met alle gein.
Dat dus doet de Sint zo’n pijn, dat hij slechts fantasie zou zijn.
Het is slecht en ook niet waar, vraag het maar aan filosofen, Sint is echt voor wie wil geloven.
Als iemand zich in die kleding steekt en een beetje deftig spreekt, hij ruikt, klinkt, smaakt als heiligman, dan is er geen twijfel aan. Zo krijgen ze de Sint niet klein. Zelfs voor de grootste puritein kan er dan geen twijfel zijn.
Want hoe herkent men een rabbijn? Capucijn? Benedictijn? Een Jacobijn? Een kastelein? Hoe onderscheidt men een chirurgijn?
Terwijl dat allen, groot en klein, gewoon verklede mannen zijn, soms met een diploma in Latijn. Het uiterlijk is als een sein: een gewone man met tamboerijn kan zomaar een Bob Dylan zijn. Een gewone vrouw met de juiste telefoonlijn bedenkt elf keer een stadsfontein.
Elk mens is wat hij schijnt te zijn, stamp dat voor altijd in je brein.
Daarom doet het Sint zo’n pijn, dat hij nu juist fantasie zou zijn. Dat hij verzonnen is en schijn. Met als mantel een gordijn dat door moet gaan voor hermelijn. Een aangeklede harlekijn.
Want als de Sint niet echt zou zijn, dan is de paus een Argentijn. asing.walthaus@lc.nl
<|endoftext|>
Kamer 12 was op de vliering van het hotel van mijn ouders. Het was een spartaans en klein kamertje met dunne wanden, een wasbak met spiegel en een harkenier (Amelands voor dakkapel).
Het raam zat recht boven het terras, twee verdiepingen lager.
Daarom waren Jelmer en ik daar op een warme zomerdag heen geslopen. Onze ouders hadden
zomers toch geen tijd om ons in de gaten te houden. We waren zes of zeven.
We tapten water in een glas, en goten dat leeg uit het raam, recht boven het kale hoofd van iemand op het terras. Misschien was hij niet echt kaal, maar daar wordt het verhaal beter van.
Toen hij omhoog keek zag hij niks, want wij zaten giebelend op de vloer. Daarna gluurden we voorzichtig uit het raam en kieperden nog een glas leeg.
Waarschijnlijk heeft de man zich binnen bij mijn vader beklaagd, zo zijn badgasten, geen greintje humor. We hoorden pa de trap al opkomen. Zijn lopen klonk boos.
Aan de binnenkant van de houten deur van Kamer 12 zat een metalen grendeltje geschroefd.
Jelmer en ik hadden het uit voorzorg dichtgeschoven.
Klik klak, deur op slot! Ons kon niks overkomen.
Dat hadden we gedacht. Pa ramde die deur moeiteloos open, het grendeltje vloog door de lucht. Of we op onze donder kregen weet ik niet meer, maar dat van die deur maakte indruk.
Wat een kracht!
Pa is nu jaren ouder. Hij heeft een beroerte gehad en ligt in het revalidatiecentrum. Zijn rechterhand doet niet veel en hij wil van alles vertellen maar het komt onverstaanbaar zijn mond uit. Hij kijkt je strak aan bij het praten en doet zijn uiterste best, want het moet gezegd worden.
Steeds stel ik me voor dat hij dadelijk in één keer dwars door al die grendels heen ramt en weer indrukwekkend en krachtig voor ons staat, net als toen in Kamer 12. Ik weet wel beter, maar het is een fijne gedachte. asing.walthaus@lc.nl
<|endoftext|>
Hoe langer ik nadacht over de schaatswedstrijd van Diederik Samsom en Lodewijk Asscher zaterdag, hoe meer de lulligheid van het gedoe me begon tegen te staan. (Het gaat niet eens om dat schaatsen. Zulk gesport is gewoon de tijdgeest, je moet het voor lief nemen. Kijk maar naar die marathonlopers, zeilers en hardfietsers die je in het bedrijfsleven tegenkomt. Als een manager foto’s van zijn hardzeilboot op zijn facebookprofiel heeft, of in een lijstje op zijn bureau, dan is het tijd om je uit de voeten te maken. Hanteer de vuistregel: hoe beter in sport, hoe erger het wordt.)
In de politiek stoort vooral dat armzalige gepietepeuter.
Wie kan het nu werkelijk wat schelen welke van twee studentikoze mannen PvdA-leider wordt? Wie zit er nu echt te wachten op de Nieuwe Partij van de Week, deze keer van Jacques Monasch, die uit Sneek komt zodat elke scheet die hij laat de Friese media haalt?
Rutte? Haersma Buma? Pechtold?
Wat doen ze nou - wijzen naar elkaar, roepen het gaat niet zo goed zo, stem op mij en het wordt een beetje anders. Of al die chagrijnpartijtjes, voor boze witte mannen, boze zwarte mannen, boze hondenbaasjes, die voornamelijk bezig zijn met het aanwijzen van schuldigen voor van alles. De zwarte piet toespelen, als je het zo mag noemen. Dat is goed voor elke maand een opstootje, maar wat koop je ervoor.
Nergens is een groots, meeslepend gebaar in zicht. Geen partij die roept dat iedereen in Nederland over een jaar of tien een vaste baan kan hebben. Een hele klus, maar het kan. Of dat het vluchtelingenprobleem opgelost kan worden. Of iets anders waarvan je denkt: wat een goed idee, als dat toch eens zou kunnen, dat zou wel heel bijzonder zijn.
Maar het is makkelijker om te roepen dat een andere partij schandalig bezig is. Dat alles nep is. Dat het volk niet gehoord wordt. Dat je beter een rondje kunt gaan schaatsen.
<|endoftext|>
Het Hildebrandslied is een episch gedicht uit de negende eeuw en een van de oudste Duitse teksten.
Het gaat over twee strijders en legeraanvoerders, Hildebrand en Hadubrand, twee verwarrende namen. Eigenlijk zijn ze vader en zoon, maar dat weten ze niet als ze tegenover elkaar staan. De vader komt erachter in het gesprek voor de strijd, de zoon gelooft hem niet.
Het interessante is dat hun legers toekijken, terwijl de aanvoerders met elkaar vechten.
Wie die strijd wint, heeft ook de slag gewonnen.
Achteraf zal wel eens een landsknecht mopperen omdat hij bij de verliezende partij hoort, maar het is een fantastische manier van oorlogvoeren, waar ze vandaag weer mee mogen beginnen. Scheelt veel slachtoffers en het verschil was toch al niet groot, het blijft in de familie. Of Hildebrand won of Hadubrand is overigens onbekend, want het gedicht is niet compleet bewaard.
Op zoiets hadden we gerekend, zaterdag in de Elfstedenhal in Leeuwarden. Daar traden tegen elkaar in het strijdperk Diederik Samsom en Lodewijk Asscher. Twee titanen van de hedendaagse sociaal-democratie, die met elkaar in strijd zijn om het lijsttrekkerschap van de PvdA. Klinkt heel wat, maar het is achterhoedegedoe en aandachttrekkerij.
De strijd tussen Diederijk en Lodewik had in één keer over kunnen zijn als ze een wedstrijd waren gaan schaatsen. The winner takes it all, als in het Hildebrandslied.
Daarna niet zeuren en iets interessants politieks doen waar we allemaal wat aan hebben.
Maar dat deden ze niet. Niemand viel om, niemand won.
Diedewik schaatste eerst met zijn kinderen (geen idee wat voor lijsttrekker hij is, maar een leuke vader lijkt hij me wel), Loderijk schoot voorbij in een zwart tenue. Collega Irene Overduin, die er kijk op heeft, oordeelde dat Loderik technischer schaatst en Diedewijk leniger.
Dus wie het ook wordt, het verschil is klein en het blijft allemaal in de rode familie. asing.walthaus@lc.nl
<|endoftext|>
Het is hoog tijd voor de herontdekking van Godley & Creme, het vergeten duo uit de jaren zeventig en tachtig. Dat roep ik al jaren.
Anderen zijn het er nooit mee eens.
Gisteravond mocht ik er een spreekbeurt over houden op een spreekbeurtenfestival in Leeuwarden.
Ik vroeg: Wie heeft wel eens van Kevin Godley en Lol Creme gehoord? Paar vingers omhoog.
Toen draaide ik wat muziek.
Eerst van 10CC, de groep waar ze ook inzaten. Oh Donna, met dat hoge stemmetje. En I’m not in love, dat ze zelf eerst te suf vonden.
,,De enige manier waarop dat liedje gaat werken is als we het helemaal slopen’’, zei Godley, die kunstacademie heeft gedaan. ,,Laten we geen instrumenten gebruiken, maar alles met stemmen doen.’’ Drie weken lang zongen ze Aah in de studio, op verschillende toonhoogtes.
Dat plakten ze over elkaar tot een zee van stemmen.
Dat kwam de luisteraars al bekend voor. Toen wat videoclips die het duo heeft gemaakt.
Voor Duran Duran, Frankie Goes To Hollywood, The Police, Tom Jones. En die wat sinistere clip met een bigband van robotetalagepoppen, voor hun eigen grootste hit, An Englishman in New York.
Het publiek begon er warm voor te lopen, het was te voelen aan de atmosfeer. Als klap op de vuurpijl draaide ik hun meest experimentele nummer, I pity inanimate objects. Over medelijden hebben met levenloze voorwerpen.
Met pareltjes als: ,,Is een sofa even gelukkig in de ene hoek als in de andere? En wat vindt de kamer ervan?’’ Ik vind het prachtig, maar het nummer heeft me al vaak visite gekost.
Ook bij dit publiek was iets van verzadiging voelbaar.
Maar na afloop vroeg een luisteraar om de tekst. ,,Ik sta voor de klas’’, zei ze erbij. Let op mijn woorden, die herontdekking gaat er echt komen. Ooit. asing.walthaus@lc.nl
<|endoftext|>
De mens is de enige zoogdiersoort die andere zoogdiersoorten aait.
Raadselachtig als je erover nadenkt.
Hoeveel spectaculaire natuurfilms er ook zijn, nooit zie je een leeuw een gnoe aaien.
Heel zelden is er een chimpansee met een konijn. Maar het is niet zoals de mens, die in groten getale honden en katten aait en, als hij de kans krijgt, allerlei andere zoogdieren.
Het wordt van jongs af aan gestimuleerd, leer ik nu de hond van mijn vader bij me logeert.
Dreumesen in dikke jasjes waggelen op de hond toe terwijl moeder roept: ,,Aai maar!’’ Ook volwassenen doen dat: in popcentrum Neushoorn kwam een hipster vragen of hij de hond mocht aaien.
Die hond vindt dat best, soms knort hij van genoegen. Als katten dat doen heet het spinnen.
Blijkbaar vinden zij de mens helemaal niet het grootste roofdier op aarde. Ze zijn er niet eens bang voor. En andersom ook niet, terwijl een flinke hond je zo kan verslinden. Raar toch?
Waar blijf je nou, Darwin, met je survival of the fittest?
Maar wacht – het is allemaal uitgezocht en komt neer op hormonen. Bij het aaien van een hond (of ander dier) komt er bij beiden het knuffelhormoon oxytocine vrij. Dat kunnen ze na het aaien meten aan jouw urine en die van je hond. Zelfde stofje komt op bij moeders en hun baby; als ze naar elkaar kijken brengt het de borstvoeding op gang. Het komt ook vrij bij het vrijen en zelfs bij het platknijpen van bubbeltjesplastic.
Oxytocine werkt lustverhogend en bloeddrukverlagend, stress wordt minder en het maakt goed van vertrouwen en volgzaam (ze zoeken nog naar militaire toepassingen). Maar alleen als je elkaar kent, want oxytocine maakt juist agressief tegenover buitenstaanders.
Daar heb je de survival of the fittest: de tamme hond of kat die geaaid wordt is een stap verder op de evolutieladder dan zijn wilde familielid. Hij wordt van wieg tot graf verzorgd en bovendien geaaid. Hij is binnen.
Volgende raadsel: waarom aaien mensen wel massaal andere diersoorten, maar elkaar eigenlijk nooit?
<|endoftext|>
Guur weer, dus perfect om in alle naslagwerken van de laatste tijd te bladeren.
Kort na elkaar verschenen de driedelige Encyclopedie van Fryslân, het eerste deel van de Grote Dikke Hobbyrock Encyclopedie (ABC) en het Groat Amelander Woa’deboek.
Geen idee van welke jaargang u bent, maar ik ben van de generatie die op school in woordenboeken en encyclopedieën meteen op zoek ging naar de vieze woorden. In elke encyclopedie stond wel een doorsnede van de vagina, meestal een schema dat aan een ramskop deed denken.
In de praktijk bleek het er heel anders uit te zien. De tekening van de penis, een slurf met een buisje erin, was ook altijd goed voor nerveus gegnuif. En in het woordenboek stonden tot ons plezier ook de platte termen voor de edele delen en geslachtsverkeer.
Dat ben ik nooit helemaal ontgroeid, de puber in jezelf sterft nooit. Maar die innerlijke puber komt in de Encyclopedie van Fryslân niet aan zijn trekken.
Want die bevat vrijwel niets op dit terrein. Een van de beroemdste Friese seksschandalen, rond de achttiende-eeuwse staatsman-schrijver Onno Zwier van Haren die het met zijn dochters zou hebben gedaan, wordt er verhuld in aangeduid als incest – dat kan van alles zijn.
Totaal anders is de Hobbyrock Encyclopedie, die duidelijk met rode oortjes is samengesteld.
Daar lezen we van alles over Amateurhoeren, Anal Stick en in het midden zit een complete beeldroman over overspel. Je blijft erin bladeren.
En tenslotte het Groat Amelander Woa’deboek. Daar is iets raars mee aan de hand. Want er staan wel vieze woorden in, eenvoudig te vinden via de Nederlands-Amelandse lijst achterin, maar het vrouwelijke geslachtsdeel ontbreekt volkomen.
Wel struil, loel en kloatsak, maar een vagina of kut is niet te vinden. Wat dat over het eiland zegt? Mijn puber en ik staan voor een raadsel. asing.walthaus@lc.nl
<|endoftext|>
Morgen is het Wereld Toilet Dag. Haast over het hoofd gezien, maar gelukkig kwam er een berichtje van toiletpapiermaker Edet, dat onderzoek liet doen naar het Nederlands toiletbezoek. En wat blijkt: 43 procent van de Nederlanders doet de toiletdeur niet dicht.
Net zoals je bij wetenschappelijk onderzoek niet meteen aan
Edet denkt, zo denk je bij toiletbezoek niet meteen aan Desiderius Erasmus, de geleerde die in 1466 in Rotterdam is geboren.
Erasmus schreef in 1530 De civilitate morum puerilium, een vraag- en antwoordboekje met regels over hoe jongens zich moeten gedragen. Het verscheen ook in het Nederlands: Goede manierlijcke seden. Hoe de jonghers gaen, staen, eten, drincken, spreken, swijghen, ter tafelen dienen, ende de spijse ontghinnen sullen. Spijs ontginnen, dat is hoe je vis eet, of een varkenskop aansnijdt.
Hij schrijft daarin ook over ontlasting, al heb ik het beroemde citaat dat het onbeleefd is om op het toilet anderen te begroeten en aan te spreken zo snel niet terug kunnen vinden. (Het Nederlandse boekje staat ingescand op google.books).
Maar Erasmus pleitte vijfhonderd jaar geleden al voor wildplassen.
Want als je ineens moet, moet je het niet ophouden, schrijft hij. ,,Dat is ongezond.’’
Het beste is een onopvallend plekje opzoeken en het laten lopen. Voor het laten van winden geldt hetzelfde. Ze zijn onbeleefd in gezelschap, maar van ophouden word je ziek. Dus als het echt niet anders kan: laten vliegen en tegelijk hoesten.
Tenslotte: ,,Moet een jongeling de leden, die de natuur verborgen hebben wil, ontbloten?’’
Vertaald naar nu: kun je naar de wc en de deur open laten staan? ,,Dat zou heel grof en ongemanierd zijn’’, zegt onze nationale geleerde. ,,Maar als de natuur je ertoe dwingt, moet het beschaamd en met eerbaarheid gebeuren. Want ook al is er niemand bij aanwezig, zo zijn toch de Engelen Gods alomtegenwoordig, en de ogen van God zien alles.’’ asing.walthaus@lc.nl
<|endoftext|>
Maandag ging deze column over I, Daniel Blake, een sterke Engelse film over een timmerman die herziening wil van een oordeel, zodat hij een uitkering kan krijgen. Hij loopt vast in formele procedures en lafbekkerij van ambtenaren. Hij krijgt een telefoontje met uitleg, beloven ze, en daarna kan hij op internet bezwaar maken en dan binnen
zoveel maanden...
Het is de wereld van de bureaucratie, gebaseerd op de achterdochtige gedachte dat de protocollen goed zijn en de mensen zich beter zouden moeten aanpassen.
Na afloop hoorde ik een scheepstimmerman achter me vertellen dat het in Nederland niet heel anders is - dat beschreef ik in die column.
De dag erop kwam er een mail van die scheepstimmerman waarin hij het uitlegt. Hij zit sinds 3 oktober in de WW en krijgt een uitkering. In september werkte bij via een uitzendbureau, waar hij per week betaald kreeg. Dat gaf een maandsalaris door aan het UWV. Dit besloot dat hij vanwege dat maandloon in september in oktober geen aanvullende uitkering krijgt.
De man die bij het UWV de telefoon opneemt, had het nagevraagd bij zijn baas en legde uit: ,,Zo moeten de regels worden uitgelegd.’’ De timmerman vertelde hem dat hij net I, Daniel Blake had gezien. ,,Een aanrader voor jou en je organisatie’’, zei hij erbij. ,,Ik ben de uitvoerder’’, zei de man verontschuldigend.
,,Dit is een geval van vette pech.’’ Het gaat wel vaker mis, zei hij.
De timmerman kondigde aan dat hij online in beroep zou gaan. ,,Ik ben benieuwd wat daar uitkomt", zei de UWV-man.
Inmiddels weet de timmerman dat. Hij kreeg een standaardbrief, die aankondigt dat er binnen twee weken een telefoontje komt om de zaak verder te bespreken.
Daarna kan de timmerman een uitspraak over zijn bezwaar verwachten. Niet nu of volgende maand, maar op uiterlijk 27 maart 2017. Zo schrijft de wet het voor, staat erbij.
De protocollen zijn goed. De mensen konden beter. asing.walthaus@lc.nl
<|endoftext|>
De indrukwekkendste film van het festival in Leeuwarden was I, Daniel Blake. Een timmerman in het Engelse Newcastle is door een hartaanval arbeidsongeschikt, maar door een verkeerde beoordeling komt hij niet in aanmerking voor een uitkering. Terwijl hij van zijn arts dus niet mag werken, moet hij in afwachting van een nieuwe beoordeling
verplicht solliciteren op banen die er niet eens zijn.
Het is een huiveringwekkend beeld van instanties vol medewerkers die zich aan protocollen houden, doodsbang als ze zijn om persoonlijk op beslissingen afgerekend te worden. U kent ze wel, je hoeft er niet voor naar Engeland. De alledaagse griezeligheid van bureaucratie is overal.
Op de aftiteling worden een heleboel werknemers van allerlei instanties bedankt, die de filmers over hun werk hadden verteld maar anoniem wilden blijven. Dat is een duidelijk signaal.
Het is een nare film, je wordt er verontwaardigd van en je krijgt zin om op de eerste de beste dwarse buitenstaander te stemmen die zegt dat het systeem kapot moet, weg met dat hele zooitje. I, Daniel Blake was een van de weinige films op dit verder brave festival waardoor je het onderbuikgevoel begrijpt waar de kranten vol mee staan.
,,Zulke films moeten veel meer gemaakt worden’’, hoorde ik achter me toen ik in de rij stond voor koffie. ,,Filmmakers die dit onder woorden kunnen brengen moeten dit laten zien.
De mensen die het overkomt kunnen dat niet, die worden bij Pauw voor schut gezet als Wildersstemmers.
Hoe moeten die uitdrukken dat je ontevreden bent en vastloopt?’’
,,Ik was er bijna uitgelopen’’, zei een ander, met nog een verstikte stem van ontroering.
,,Oh ja, jij bent timmerman geweest’’, zei de eerste.
,,Ja, het was een feest van herkenning’’, zei de ander bitter.
,,Zeker als je in de WW bent terechtgekomen.’’
I, Daniel Blake. Vanaf 24 november draait hij. asing.walthaus@lc.nl
<|endoftext|>
Wat kunnen we leren van de overwinning van Trump, nu de Nederlandse verkiezingen voor de deur staan? Voor mij was Trump een verrassing, maar als ik de kranten goed begrijp had iedereen het achteraf eigenlijk dus misschien toch wel een beetje zien aankomen of zoiets.
Gaan we.
Vrouwen: daar kun je best van zeggen dat je ze bij de poes moet pakken en de rest dan wel volgt.
Zulke opmerkingen zouden er volgens kenners toe leiden dat er ditmaal veel vrouwen naar de stembus zouden gaan. Maar het waren er zelfs wat minder dan vier jaar geleden.
Mexicanen (latino’s, zo u wilt): zelfde verhaal. Trump wil een muur bouwen om ze buiten te houden en er zijn er heel veel in de Verenigde Staten. Maar die zijn niet massaal boos gaan stemmen. Het waren er maar een paar meer dan de vorige keer en van hen stemden er ook nog best veel op Trump.
Liegen. Je kunt op luide toon de grootste flauwekul beweren over waar iemand geboren is, of over de enorme criminaliteit in binnensteden en anderen kunnen dat nog zo weerleggen met feitelijke gegevens: het zal mensen worst zijn. Als je ze maar iets moois belooft, bijvoorbeeld banen, en anderen de schuld kunt geven van wat slecht gaat kom je ermee weg.
Oké, kun je zeggen, dat is Amerika. Hier zijn vrouwen wijzer, latino’s zeldzaam en leugens heb je niet. Maar dan: de meeste stemmers komen van het platteland, zijn blank en ouder, ontevreden over van alles, voelen zich miskend, geven alle schuld aan de politiek in de hoofdstad en laten zich leiden door hun gevoel.
Op basis daarvan kan de les zijn: politici, Friesland ligt voor het grijpen. asing.walthaus@lc.nl
<|endoftext|>
Beste mensen van de toekomst.
U weet op het moment dat u dit leest meer dan ik, nu ik dit schrijf. U weet Wie Het Is Geworden.
Ik heb een paar New Yorkers gevraagd hoe het ze vergaat.
Niet dat zij in de toekomst kunnen kijken, ze lopen daar zelfs een paar uur op ons achter, maar ze zitten dichter bij het vuur. Beide presidentskandida
ten komen uit New York.
Julie stuurde een foto van een lange rij voor een stemlokaal.
Lines around the block, schreef ze. Haar vader van negentig uit Minnesota, die al zijn hele leven Republikein is, heeft nu voor het eerst op de Democraten gestemd.
Peter zat ’s morgens al in de rats. ,,Dit wordt een lange dag en nacht’’, voorspelde hij. Als Trump het wordt, komt hij misschien maar in Leeuwarden wonen. Hij was er pas nog en hij houdt van stroopwafels.
Andere Peter is zorgelozer. Hij ging eerst zwemmen met zijn zoontje van drie, toen stemmen en daarna stond hij voor de klas.
Televisie gaat hij niet kijken, want die hebben niet in huis.
Kathryn - ze woont eigenlijk in Massachussetts - had alle tijd om te stemmen. Alle lessen aan de universiteit van Rhode Island waar ze werkt, gingen niet door wegens Election Day. Massachussetts en Rhode Island zijn sterk democratisch, dus dat zat volgens haar wel snor. Sterker nog, ze kent niemand die voor Trump is. Dat dacht ze tenminste, tot maandagmiddag de afdelingssecretaresse verzuchtte dat ze bijna niet kon wachten tot ze op Donald kon stemmen.
Voor u, beste mensen van de toekomst, is dit allemaal oude koek. Want u weet het al.
Is het Hillary geworden? Glimlacht ze nog zo namaak? Moeten we blij met haar zijn? Kon Trump zijn verlies een beetje hebben? Want je weet nooit hoe zo’n man reageert.
Of is hij juist verkozen en is nu het hek van de dam? Wil hij Hillary nog steeds opsluiten?
Wie nog meer? Komt er een muur? Een oorlog?
Ik kan haast niet wachten tot ik dit stukje in de krant teruglees.
Want dan weet ik het ook. asing.walthaus@lc.nl
<|endoftext|>
Op een ochtend deze zomer stond er een brievenbus bij de deur van de Oldehove. Er waren draden gespannen waar tekeningen aan hingen. ‘Zeker iets van een schoolspeurtocht’, dachten de vrijwilligers die de scheve toren als torenwachter bemannen. Ze verplaatsten alles naar het beeld van Troelstra, dan stond het niet in de weg.
De volgende dag stond de brievenbus weer bij de deur.
Sterker nog, bij het Historisch Centrum Leeuwarden meldde zich een man die beweerde dat hij de Oldehove gehuurd had.
Omdat hij er wilde wonen, had hij een kopie nodig van de sleutel, die ze bij het HCL bewaren.
,,Geen onsympathieke man’’, zei William Lord, hoofd van de Oldehovetorenwachters, gisteren op het strand van Ameland.
,,Hij werd ook niet agressief. Dat was wel makkelijker geweest, want dan kun je er werk van maken.’’ Toch liet de man zich overtuigen, want hij dook erna niet meer op.
De sterke verhalen van afgelopen zomer kwamen naar voren tijdens het tripje dat de torenwachters gisteren naar Ameland maakten, als afsluiting van hun seizoen. Ik was mee als gids.
Zo was er de torenplasser. Een man die beneden een kaartje kocht, de 183 treden opliep, boven een plas deed (niet over de rand, maar in een hoekje op het dak) en dan weer omlaag ging. Waar de torenwachter hem bestraffend toesprak. Want hij had zonder het te weten pal voor de bewakingscamera gestaan.
De man heeft het, gek genoeg, later nog eens gedaan.
Het was zo helder, dat je vanaf het strand bij Hollum met het blote oog de Achmeatoren kon onderscheiden. ,,Kijk’’, wees William Lord. ,,Als je nou een heel klein beetje naar links gaat, zie je de Oldehove ook.’’ Iedereen tuurde. Er klonken geluiden van herkenning: ,,Ja, ik zie hem!’’ Zelf zag ik er niks van, ook niet met telelens. ,,Weet je dat wel zeker?’’, vroeg ik Lord later. ,,Welnee’’, zei hij. ,,Maar mijn torenwachters worden er blij van.’’ asing.walthaus@lc.nl
<|endoftext|>
Iedereen treft in zijn leven wel eens een beroemdheid.
In het geval van mijn oma was dat Popov. Oleg Popov, clown van het Sovjet-staatscircus, bekroond als Volksartiest van de Sovjet-Unie en drager van de Lenin-orde.
Ik heb hem zelf nooit zien optreden (op zijn minirolletje in de Hitlerfilm Der Untergang na), ik ken hem alleen als befaamde
clown-van-vroeger, van wie mijn oma een bos rozen heeft gekregen.
Dat vertelde ze graag, zeker op momenten dat hij met zijn blokjespet, strohaar en simpele schmink op tv verscheen. Kijk, daar heb je Popov! Van de bloemen!
En dan kwam het verhaal.
Ze zat destijds in Leeuwarden vooraan in het circus, op vipplaatsen.
De clown was duidelijk gecharmeerd van dat dametje met spierwit haar, dat had ze wel in de gaten. Haar man, mijn opa, zat naast haar en de baas van haar man ook. Maar een Volksartiest van de Sovjet-Unie heeft daar geen boodschap aan.
Met veel égards, zoals clowns dat kunnen, overhandigde hij haar een bos rozen. Een prachtig bos, natuurlijk. Nog nooit zo’n mooi bos rozen gezien.
Dinsdag is Popov overleden in een hotel in Rostov aan de Don.
Mijn oma overleed al in 2000, in een verzorgingshuis in Veenwouden.
Zo gaat dat.
Niet lang voor haar dood vertelde ze me dat ze nog een beroemdheid heeft gekend. Het was Marinus van der Lubbe, haar buurjongetje in Leiden, een jaar ouder dan zij. Dat was me toch een doerak, vertelde ze, hij zat soms bovenop het dak van de huizen. Toen was hij nog niet beroemd. Maar in 1934 is hij door de nazi’s geëxecuteerd omdat hij de Rijksdag in Berlijn in de fik zou hebben gestoken.
Dat van die rozen vertelde ze natuurlijk liever. asing.walthaus@lc.nl
<|endoftext|>
Als winkels verdwijnen en panden leeg blijven wordt al snel gezegd dat het te maken heeft met online shoppen.
Ook in het artikel dat gisteren in deze krant stond. Of dat helemaal waar is, vraag ik me af.
Want in het dorp waar ik ben opgegroeid, stikte het vroeger van de winkels. Volgens oudere dorpelingen was op zowat elke straathoek een bakkerij. Dat was
voor mijn tijd, net als Trijntje Medicijntje, die in de gang van haar woning etenswaren verkocht.
Maar toch waren er zoveel winkels, dat mijn ouders het advies kregen om nu eens bij de een, dan weer bij de ander te kopen.
Vooral waren er veel kruideniers.
Aan de overkant van ons huis was De Spar (,,Door Eendrachtig Samenwerken Profiteren Allen Regelmatig’’), 30 meter verderop een ViVo (,,Vrijwillige Inkoop- en Verkoop Organisatie), waar je voor een volle zegelkaart een stripboekje van Prins Valiant kreeg en aan de andere kant van het dorp was nog een ViVo. Tussenin zat een VéGé (,,Verkoop Gemeenschap’’).
Natuurlijk was er een boekhandel, die altijd nieuwe deeltjes uit de Bob Evers-serie op voorraad had. Er was een slagerij met een betegelde schuur ernaast, aan de ene kant ging daar een levende koe in, aan de andere kant kwam die er als broodbeleg en runderlapjes weer uit. Vlakbij was Foto Veenstra, die soms met een buks naar buiten snelde als je op zijn deurbel drukte. Elders waren er een textielhandelaar (twee geloof ik zelfs), een zaak in stofzuigers en lampen, een fietsenmaker en -verkoper en bovendien ging er een melkboer door het dorp.
Dit klinkt wel heel erg als dat liedje van Wim Sonneveld, maar ik wil maar zeggen: veel van die winkels zijn verdwenen in een tijd dat internet nog moest worden uitgevonden. Kenners van de winkelbranche zeggen nu: er moet meer beleving in winkels, dan komen de klanten vanzelf terug. Dat wisten wij destijds al. Daarom drukten we ‘s avonds zo graag op de bel van Foto Veenstra. asing.walthaus@lc.nl
<|endoftext|>
Misschien kijkt u naar de serie The Walking Dead, die vorige week maandag aan zijn zevende seizoen is begonnen. Die speelt zich af in een wereld die overstelpt is door zombies. Een klein groepje mensen moet zien te overleven in een depressieve omgeving vol achtergelaten auto’s, lege gebouwen en heel veel bos. Die zombies die overal ronddolen zijn lastig en ook wel gevaarlijk, maar het zijn vooral de andere mensen voor wie ze moeten oppassen.
Zoiets is niet ieders pakkie-an, maar ik zit een kwartier van tevoren al klaar. Want het is altijd spannend, behoorlijk verslavend, er zijn goeie cliffhangers (al vond ik, dit even voor andere fans, dat gedoe met Glenn en die container een beetje zo-zo) en af en toe is het hardvochtig en verbluffend.
Verbluffend was het vorige week zeker, want daarin hield Negan huis. Negan is een wreedaard met een honkbalknuppel waar hij prikkeldraad om heeft gedraaid en die hij Lucille noemt. Daar sloeg hij een paar mensen mee tot pulp, het bloed vloog in het rond. Het was allemaal zo schokkend, dat sommige vaste kijkers op twitter lieten weten dat ze The Walking Dead nooit, nooit meer wilden zien.
Vanavond kijken ze toch weer, zo werkt dat.
De serie is gebaseerd op een strip, waarin die Negan en zijn knuppel ook voorkomen. Maar in die strip vloekt hij ontzettend veel, om de haverklap zegt hij fuck. Een kleurrijk citaat: ,,Motherfucking dick suck cunt fucking fuck fuckity fuck fucker fucking fuck fuckers!’’
Dat gaat kabelkanaal AMC, waarvoor The Walking Dead gemaakt wordt, veel te ver. Die willen zoveel smerige taal niet hebben. In Breaking Bad, een eerdere serie van AMC, mocht eens per seizoen fuck gezegd worden. Dat kwamen tenslotte drugshandelaars in voor, en die mensen zijn vaak wat grof in de mond. Maar meer niet.
Dus: een schedel tot bloedige pulp slaan is geen punt. Als het verder maar netjes blijft. asing.walthaus@lc.nl
<|endoftext|>
Ongeveer een kwart van alle honden eet wel eens poep van andere honden.
Ongeveer een op de acht doet dat zelfs vaker, dat hebben ze uitgezocht aan de Universiteit van Californië.
Het verklaart waarom sommige mensen twee honden hebben.
Ze hopen natuurlijk dat die elkaars poep opeten, dan hoeft de baas zelf niet aan de gang.
Tijdelijk logeert er een RH (Representatieve Hond) bij mij en ook daar komt poep uit.
Minder dan bij een Duitse herder maar het is niet niks. Het komt altijd zonder waarschuwing, ineens gaat hij gehurkt zitten (overigens ook voor mensen de beste houding), bijvoorbeeld pal voor de deur van een winkel, hij kijkt wat om zich heen en perst intussen zo’n beige lint naar buiten, als tandpasta uit een tube.
Veel hondenbezitters trekken tijdens het poepen van hun dier een gezicht van Hier Hoor Ik Even Niet Bij (dat zou een mooie fotoserie opleveren, mensen met poepende honden) maar ik probeer er wat van op te steken.
Zo vaak heb ik geen RH in huis.
Als hij heeft gepoept, gaat hij dat zogenaamd begraven, door met zijn achterpoten wat naar achteren te krabben. Dat slaat helemaal nergens op, zeker niet op een stoep, maar ook in het park niet. Vaak gaat het niet eens in de goede richting. Dat een beest dat zo belabberd zijn eigen uitwerpselen camoufleert het in de evolutie toch al zo lang uithoudt is een klein wonder.
Dus omdat ze er zo weinig van bakken moet de baas het vuile werk doek. Ik heb daarvoor diepvrieszakjes van de Jumbo.
Eerst had ik goedkopere zakjes, maar die gaan zomaar open aan de onderkant, een belangrijk leermoment voor mij en funest voor mijn jas.
Je doet zo’n zakje als een handschoen aan en pakt de nog warme hondenkeutel ermee op.
Warm is het juiste woord niet, ze zijn verrassend heet.
,,Dat is in de winter best lekker’’, vond een collega, die speciale bio-afbreekbare hondenpoepzakjes gebruikt. Ze had me al verteld dat je de poep van je eigen hond niet vies vindt en die van andere honden wel.
,,Leg je zo’n zakje met warme poep dan ’s winters in je nek, of tegen je voorhoofd?’’, vroeg ik.
,,Want je kunt het op zich in alle vormen kleien.’’
Nee, dat vond ze dan weer een heel vies idee. Asing.walthaus@lc.nl
<|endoftext|>
Op dit moment weten wij meer van de kandidaten voor het Amerikaanse presidentschap, dus over wie de machtigste man of vrouw van de wereld kunnen worden, dan van de kandidaten voor het commissarisschap van Friesland.
Dat zullen we niet de meest machteloze man of vrouw van de wereld noemen, maar het komt in de buurt.
In Amerika gaat het om twee figuren. Je weet alles van ze, tot hun seksleven toe. Het is best wonderlijk dat van een bevolking van 319 miljoen mensen dit de geschiktsten zijn om president te worden. De een is een onroerend-goedpatser met een grote bek, de ander is de vrouw van, een gewiekste troela met goeie contacten. Alle Amerikanen die ik ernaar vroeg gaan op die vrouw stemmen, maar niet omdat ze haar zo geweldig vinden.
Hier kunnen we niet stemmen.
Dus is dat een uitgelezen kans voor bestuurders en ambtenaren om heerlijk stiekem te doen over de kandidaten voor de post van commissaris. Ja, wij weten het wel, zo belangrijk zijn wij immers, maar we zeggen het niet, vertrouw ons nou maar, dat is beter. We vertellen niet eens hoeveel het er zijn! Zoals een van die twee Amerikaanse kandidaten onlangs zei: ,,Ik hou je in spanning, okay?’’
Dat is een oude truc: doe ergens mysterieus over en het lijkt meteen heel wat. Mensen vinden raadsels interessant en ze geven een gevoel van macht, dat je anders niet had. Zeker in het geval van de commissaris van de koning in Friesland, een functie voor politici die eindelijk eens wat meer goede boeken willen lezen. De vorige commissaris stak de helft van zijn tijd in uitleggen hoe druk hij het de andere helft had, dat zegt genoeg.
Baas over een langzaam leeglopend provinciehuis in een langzaam leeglopende provincie.
Laten we hopen dat deze gewichtige geheimzinnigheid niet moet verdoezelen dat er geen kandidaten zijn. asing.walthaus@lc.nl
<|endoftext|>
Nieuws uit Frankfurt: De avonden van Gerard Reve verschijnt in november in het Engels. Op de Buchmesse lag een inkijkexemplaar.
Dat heeft bijna zeventig jaar geduurd, De avonden verscheen al in 1947. En hoewel Reve zijn best deed in het Engels door te breken, is dat nooit iets geworden.
Sam Garrett is de vertaler, een Amsterdamse Amerikaan die ook Grunberg, Geert Mak en Herman Kochs Het diner vertaalde.
Hij las Reves roman in 1983 en was er meteen door gegrepen.
,,Als het voor mij herkenbaar is, moet het ook iets zijn dat door anderen wordt opgepakt’’, stelt hij.
,,Natuurlijk is het boek oer- Nederlands. Maar het is ook zo dat Reve dat oer-Nederlandse zo treffend heeft neergezet, zo goed, zo absoluut, dat het overdraagbaar is. Het is oer-Nederlands, maar niet exclusief Nederlands.
Het gevoel van schaamte over de eigen ouders, het gevoel van mateloze verveling in een stad waar het koud en donker is, die zijn goed te vertalen.’’
Negen maanden kostte het hem (,,dat is vrij normaal, maar ik heb het erna wel vijf keer gereviseerd’’). Ik was benieuwd wat hij van de slot-overpeinzing van hoofdpersoon Frits van Egters heeft gemaakt, die doodgeciteerde regel: ,,Het is gezien, het is niet onopgemerkt gebleven.’’
In The evenings werd dat: ,,It has been seen, it has not gone unnoticed.’’
Was geen moeilijke, vond hij zelf. De lange openingszin, die op de hoofdpersoon inzoomt, was meer werk. En omdat Reve ,,de tweeëntwintigste december’’ voluit schrijft, deed Garrett dat ook. Zijn redacteur verving dat door 22nd, Garrett veranderde het terug. Op de drukproeven stond weer 22nd. ,,Toen ben ik even op mijn achterste benen gaan staan.’’ Dus staat er nu twentysecond. ,,Dat soort lullige details is heel belangrijk, die zetten de toon.’’ asing.walthaus@lc.nl
<|endoftext|>
Tijdelijk logeert de hond van mijn vader bij mij, een dier van onduidelijk ras.
Laten we het erop houden dat het gewoon een hond is, kop aan de ene kant, staart aan de andere en vier poten die tot op de grond hangen.
Hij heet Schumi, naar de voormalige autocoureur Michael Schumacher. Achteraf wat wrang, Schumacher kan sinds zijn ski-ongeluk drie jaar geleden niet meer lopen en Schumi wil de hele dag wel op pad. Daarom noem ik hem hier RH (Representatieve Hond), omdat hij echte hondendingen doet.
Zo leert RH mij de binnenstad op een nieuwe manier kennen.
Ik heb heel wat stadswandelingen meegemaakt, met gidsen en boekjes, maar die vertellen nooit hoe geweldig aromatisch het hier is. RH wel. Die trekt enthousiast snuffelend van prullebak naar lantaarnpaal in een bezeten jacht naar opwindende geuren.
Hij ruikt andere honden, begrijp ik. Waar dat voor dient als hij die andere hond verder toch niet tegenkomt, blijft een mysterie. Het zijn alleen maar hun luchtjes, de rest moet hij er zelf bij fantaseren. En als RH bedacht heeft dat dit vermoedelijk een lekker ding is, plast hij er goedkeurend overheen.
Al vraag je je wel af, als hij weer intens aan een straathoek snuffelt, of hij allerlei losse geurtjes onderscheidt, of een mengelmoes.
Omhoog kijkt hij nooit, monumenten zijn niet aan hem besteed. Behalve de Oldehove, die een rijk boeket schijnt te bieden van wel vijf eeuwen hond. Als een historisch archief voor de hondenneus.
Andere mensen vindt hij zozo. Hun lucht aan het plaskruis bij de Harmonie interesseert hem niet. En gesprekken duren hem te lang. Gisteravond troffen we twee collectanten voor de clini-clowns, die vertelden dat het hoofdkantoor rode clownsneuzen op straat voorlopig heeft verboden. Boeit RH niet. Hij zag alleen de veelbelovende plantenbak verderop. asing.walthaus@lc.nl
<|endoftext|>
In het dertigjarige Jopie Huismanmuseum is een tentoonstelling, die Mijn Jopie heet.
Dertig mensen hebben er iets aan bijgedragen en omdat ik een van hen was mocht ik naar de opening van afgelopen vrijdag met kaas en worst.
Syb van der Ploeg zong Zo leef je voort, een speciale blues voor Jopie. ,,’t Is wel een vrolijk bluesje geworden’’, zei de zanger en
brandde los: ,,Je liep niet in’t gareel, je liep daarbuiten / met and’re ogen keek je rond / met verf en penseel kon jij je uiten / alles had waarde wat je vond.’’
De dertig deelnemers hadden van alles ingebracht, van modder (ik) en verrassend kleine voetbalschoenen van Abe Lenstra (Foppe de Haan) tot een reusachtige letter K (Youp van ‘t Hek). Die voetbalschoenen waren echt, zei Foppe. ,,Abe hie net sa’n grutte maat, de man wie lyts, lykas ik.’’
,,Ik was al lang blij dat ze niet allemaal met een oude onderbroek zijn komen aanzetten’’, zei Dorine van den Beukel, die de tentoonstelling vormgaf.
,,Dat risico loop je met Jopie Huisman.’’
Ik bekeek de andere gasten nog eens goed, Hans Wiegel (kwam met paling, geen echte maar op een plaatje), Syb (een mondharmonica die van Huisman is geweest), Klaas Jansma (een heksenbezem). Best veel mannen. En allemaal, neem ik aan, dragen ze een onderbroek.
,,Waarom heb je hier geen wasrek neergezet met een gebruikte onderbroek van alle dertig deelnemers’’, vroeg ik.
,,Hangt er zo’n peperdure geweven boxershort van Hermès naast een degelijke Schiesser of een Lee Cooper van 2,99 bij de Zeeman. Dikke lol voor de bezoekers, niet alleen omdat elk oud kledingstuk een verhaal vertelt, zoals Jopie altijd zei, maar ook vanwege het raden welke onderbroek bij wie hoort.
En als ze er zo niet uit komen, mogen ze even ruiken.’’
Ze vond het een leuk idee zei ze. Maar ze hebben het toch niet gedaan. asing.walthaus@lc.nl
<|endoftext|>
Dat ik naar de boekhandel hier in de stad. Doe mij maar zo’n boekje van Bob Dylan, zei ik tegen de verkoopster.
Dat schijnt allemachtig mooi te zijn. Die krijgt er zelfs de Nobelprijs voor, dan ben je wel echt de kampioen van de wereld.
,,Ik kan één echt boek vinden’’, zei ze terwijl ze naar haar schermpje keek. ,,Het heet Ta
rantula. Het is een experimenteel prozagedicht met stream of conciousness-writing. Maar hij had later spijt dat hij het heeft geschreven. Het kreeg slechte recensies, omdat het onbegrijpelijk is. Niet leverbaar staat hier, ik weet niet of ik het voor u kan bestellen.’’
Dat klinkt niet als iets waar je prijzen mee wint, zei ik.
,,Ik zie hier wel Kronieken, zijn memoires, ook in het Nederlands vertaald’’, ging ze door.
,,Oh, alleen het eerste deel, misschien komt de rest nog.’’
Pas als je iemands werk gelezen hebt begin je aan zijn memoires, vind ik. Kijk anders eens onder Zimmerman, ried ik aan, zo heet hij echt. Hij is van huis uit joods, die mensen kunnen vaak prachtig schrijven, ik heb er nu al zin in.
,,Het enige wat ik nog kan vinden is een boek met liedjes.
Maar dan kunt u ook de plaat kopen.’’
Een plaat?, foeterde ik. Daar kom ik hier niet voor. Het is geen Nobelprijs voor muziek maar voor literatuur. Hoeveel wegen moet een man bewandelen voordat je hem een boek kunt verkopen?
,,Verder hebben we niks’’, zei ze.
Mooie boel. Moet ik eerst soms klopklopkloppen op de hemelsdeur om in een boekwinkel een boek te kopen van een Nobelprijswinnaar? Alsof het een compleet unknown is! De tijden zijn wel aan het a-veranderen, zei ik. Laat maar, lady, laat maar. asing.walthaus@lc.nl
<|endoftext|>
New York, daar kun je zien wat de toekomst ons brengt. Ik ben er net een tijd geweest en ik keek mijn ogen uit naar de moderne nieuwe dingen die ons ook te wachten staan. Om aan te geven wat ik bedoel, drie voorbeelden. 1: Postkantoren. Ze hebben daar grote gebouwen, die Post Office heten, letterlijk vertaald postkantoor. Je kunt er van alles doen, pakjes verzenden, cheques versturen, postzegels kopen. Er zijn statafels met pennen aan snoeren van metalen bolletjes om formulieren mee in te vullen, er lopen mensen rond om raad te geven en er zijn kleine luikjes van messing en glas met mensen erachter die je verder helpen. Echte mensen, die daar de hele dag zitten. En het is niet een toonbankje in de hoek van een supermarkt waar je moet wachten tot het meisje klaar is met de sigarettenverkoop, maar er is een speciaal gebouw voor, massief en hoog, met een machtige deur en een trap ervoor, en een mooi logo met een arend erboven. Best een ideetje! 2: Telefoons op straat, waar je geld in moet gooien. Dat is bijzonder: daar hangen mooie verchroomde telefoons op straat in een kleine overkapping tegen de regen. Als je belt krijg je een mevrouw aan de lijn die je vertelt hoe het verder moet: je kunt muntjes inwerpen, maar je kunt ook iemand anders bellen die dan het gesprek betaalt. Als dat je al te moeilijk is, draait de mevrouw het nummer voor je!
Reuze handig, je kunt je mobieltje gewoon thuis laten liggen.
Dan weet Google eens een keertje niet waar je loopt en word je al wandelend ook niet voortdurend gestoord. 3: Openbare toiletten. Als je ineens moet, is daar altijd wel een wc te vinden. In New York hoeft niemand een café in om koffie te bestellen waar ze niet eens zin in hebben om even naar het toilet te kunnen. Er zijn gebouwtjes in parken en zo. En al zijn die niet altijd even proper, als de natuur zich opdringt geef je daar minder om.
Moderne stad he? Hebben wij hier straks ook allemaal. asing.walthaus@lc.nl
<|endoftext|>
Eén keer leek ik vermist te zijn in New York, zelfs het stadsmortuarium is doorzocht.
Allemaal kouwe drukte, er was niets aan de hand.
’t Zit zo. In 1990 zat ik er in een hotel dat ik niet zelf had geboekt, en dat me te duur was.
Ik zou er een paar dagen blijven, daarna zou ik bij Carl logeren die dit hotel voor me had geboekt.
Morgen zoek ik wat goedkopers,
nam ik me voor, en dat deed ik ook.
Wat ik niet wist, was dat Carl kaartjes had voor een concert en bij de hotelbalie verscheen om me te verrassen. ,,Nee, die logeert hier niet’’, zei de Mexicaanse baliedame. ,,Die is hier nooit geweest ook.’’
Bij sommige mensen is zoiets genoeg om ze in een verhoogde staat van alertheid te brengen.
Carl belde de vliegmaatschappij: ja ik stond op de passagierslijst.
Vervolgens belde hij een nummer voor missing persons.
Een verveeld klinkende man nam op, luisterde en zei: ,,Op dit moment is het enige dat ik voor u kan doen de ziekenhuizen checken en het mortuarium.’’
Later belde de man terug. ,,Goed nieuws’’, zei hij. ,,Uw vriend ligt niet in het ziekenhuis en ook niet in het mortuarium. Maar dat is geen garantie dat hij niet op de bodem van de Hudson ligt.’’
Vermoedelijk was dit typisch New Yorker humor. Maar voor Carl was het de druppel. Hij belde mijn ouders, mijn huis werd gecontroleerd om te zien of ik misschien dood in het trapgat lag, alles was in rep en roer. Behalve, hoorde ik later, mijn moeder, die zei dat ik niet in zeven sloten tegelijk zou lopen. Dat klopte, ik liep gewoon over de stoep in New York.
Toen ik Carl belde om te vragen hoe laat ik bij hem zou komen, ontplofte hij bijna. ,,Bel onmiddellijk je ouders!’’, commandeerde hij. ,,Er is een zoekactie gaande!’’ Mobieltjes moesten nog worden uitgevonden, dus ik belde vanuit zo’n filmische telefoon op straat naar Ameland. De storm in een glas water was weer over.
Ik vertel dit omdat ik een tijdje naar New York vertrek en deze column deze zomer stopt.
Dat u niks van me hoort, is dus geen enkele reden tot paniek. Al kan ik natuurlijk op de bodem van de Hudson liggen. asing.walthaus@lc.nl
<|endoftext|>
Fiets je dinsdagmiddag door de Leeuwarder binnenstad, staat er naast de Waag zomaar een koperorkest de herkenningsmuziek van Game of Thrones te spelen.
Dan wil je wel afstappen en luisteren. Blaasmuziek op straat maakt vrolijk en het orkest overstemde - meestal - de bonkende slooptonen uit het holle V&D-pand, waar af en toe gruis
uit een buis een container inkletterde.
Een gezette heer met een brede glimlach en een zwart pak deelde folders uit. ,,Dit is Soli Brass’’, legde hij uit, met sterk Vlaams accent. ,,Dit is de generale repetitie voor een concert donderdagavond in de Blokhuispoort.
Er zijn twaalf dirigenten uit acht landen, tot Noorwegen aan toe.’’
Hij stelde zich voor als Kris Vervloet, uit België. Intussen had het orkest met een nieuwe dirigent It don’t mean a thing van Duke Ellington ingezet.
,,Waarom gebruiken dirigenten van brassbands geen baton?’’, vroeg ik Vervloet, want ze dirigeerden hier met de blote handen.
,,Dat hangt af van waar ze hebben schoolgegaan’’, zei hij.
,,Zelf heb ik wel een baton, want dat geeft je meer power. Het is een verlengstuk van uw arm, gelijk een tennisraket.’’
Een tijdje terug zag ik in een muziekwinkel een kast met een enorme hoeveelheid batons in allerlei maten en met allerlei verschillende handvaten. Dat had me verbaasd, vertelde ik hem, want ik dacht dat je een orkest met elk stokje wel kon leiden. ,,Nee nee’’, wees Vervloet me terecht. ,,Dat hangt van uw hand af.’’ Hij hield zijn hand open en wees op het stukje tussen duim en wijsvinger. ,,Als u hem hier neerlegt, moet hij tussen voorstuk en handvat in evenwicht blijven.’’ Daarom worden de handvaten soms verzwaard met kleine stukjes lood, legde hij uit.
Even later stond hij voor het orkest, nog breder grijnzend dan zonet, het leek een geluidloos schateren. Hij zwaaide zijn baton en het orkest zette Happy in van Pharrell Williams. Hij knipoogde naar orkestleden, riep na afloop Bravo! en boog naar het publiek. ,,Voilà, Happy’’, zei hij en iedereen klapte. Bij V&D ging een zware boor knetterend in een betonplaat. asing.walthaus@lc.nl
<|endoftext|>
Op een wc-deur in het ministerie van Onderwijs schroeft de minister vandaag een bordje, om aan te geven dat dit geen damestoilet is en evenmin een herentoilet.
Het is genderneutraal, zoals alle kranten het dit weekeinde noemden.
Lelijk woord.
Mensen zijn niet genderneutraal.
Gelukkig niet, anders kwa
men er geen nieuwe mensen meer bij. Maar wc’s zijn het straks wel. Eerst op het ministerie, maar Utrecht en de Leidse universiteit staan ook al in de startblokken.
Ze praten erover of het heel vooruitstrevend is en presenteren het als een belangrijke stap voorwaarts in het accepteren van transgenders (ook een lelijk woord), die het nu bijna in hun broek doen van keuzestress.
Ze gaan eraan voorbij dat iedereen thuis al eeuwen genderneutrale wc’s heeft. Niks nieuws dus. En daar werkt het goed, omdat mensen elkaar in de gaten houden. Toen mijn ouders begin jaren zestig een café overnamen, waren ook daar de wc’s genderneutraal, iedereen mocht erin. Omdat de overheid dat eiste werden ze omgevormd tot dames- en herentoilet. Er kwamen genderspecifieke toevoegingen.
Een condoomautomaat voor de een, voor de ander een metalen houder met ‘hygiënische zakken’ van papier, waarvan de functie mij pas jaren later duidelijk werd.
In de tijd dat ik wel eens in discotheek West End werkte, heb ik veel opgestoken over geslacht en toiletten. De herentoiletten moesten aan het eind van de avond geboend worden omdat het richtingsgevoel van de bezoekers gaandeweg afnam. Maar nergens was het zo’n bende als op de damestoiletten, behalve misschien in het nachtverblijf van nijlpaarden in de dierentuin.
Hier baatte boenen niet, de harde waterstraal van de brandspuit moest erop.
Nog iets: bij concerten en openluchtvoorstellingen staat er altijd een lange rij bij de dameswc’s.
Altijd. De brutaalsten glippen meestal bij de heren naar binnen (andersom hoef je niet te wagen).
Het genderneutraal maken van openbare toiletten, daar moet eerst maar eens heel goed over worden nagedacht. asing.walthaus@lc.nl
<|endoftext|>
Een van de best bezochte oorlogsfilms aller tijden is een documentaire, ‘live’ gefilmd bij de slag (of slachting) aan de Somme, die vandaag precies een eeuw geleden begon en aan meer dan een miljoen soldaten (Duits, Frans en Engels) het leven heeft gekost.
Zo heet de film ook, The battle of the Somme. Al een maand na de slag was hij in Engeland te
zien en in januari 1917 in Cinema Palace in Leeuwarden. Twee Britse cameramannen, Geoffrey Malins en John McDowell, filmden hoe de slag werd voorbereid en hoe op 1 juli 1916 om half acht ’s morgens een breed front de loopgraven uit kwam. Na een paar uur waren er al tienduizenden doden.
Na zes weken had de helft van alle Britten de film al gezien, zo’n openbaring was het. In bioscoopjournaals zaten soms flitsen van het front van de Grote Oorlog, maar dit was een film van zeventig minuten. Dit was de oorlog zelf, zo werd het gevoeld, met de oefeningen, de munitie, de explosies, de gewonden, de lijken en de verwoesting.
,,Oorlogswee, waardoor het verlangen naar den vrede nog meer zal worden opgewekt’’, schreef deze krant.
De film staat op internet, de gerestaureerde versie is op dvd te koop, er is een tentoonstelling over in het Imperial War Museum in Londen. Bovendien is hij vandaag in Engeland her en der te zien, met orkestbegeleiding.
Het is een stomme film, dus het gaat allemaal trager dan nu.
Je kunt zien dat de camera ook voor de soldaten nieuw is - de jongens wuiven veel naar ons.
Indrukwekkend is hij nog steeds. Ja natuurlijk, wij hebben veel meer oorlogsbeelden en -films gezien en trappen niet meer overal in. We zien dat het uit de loopgraaf stormen nagespeeld is. Wij grinniken als een ‘lijk’ tussen het prikkeldraad wat makkelijker gaat liggen.
Maar het meeste is echt. De dode honden, paarden en de vele dode mensen. Een soldaat hangt in de loopgraaf voorover, zijn geweer nutteloos naast hem. Dat is het wonderlijke van zo’n film: wij zien hem een eeuw later, in 2016. De soldaat zou nu sowieso dood zijn geweest, al die anderen zijn er ook niet meer.
Maar zo had het niet gemoeten. asing.walthaus@lc.nl
<|endoftext|>
Geart Tigchelaar, Fries schrijver, vertaler en dichter, stapte op 18 april op de fiets voor een wereldreis van vier jaar. Via de Noordkaap naar de Baltische Staten, Oost- Europa, Centraal-Azië, Japan, Alaska, Canada, de Verenigde Staten, Zuid-Amerika en Afrika en weer Europa. Hij is nu in Pärnu, in het zuidwesten van Estland.
Verrassing: daarna fietst hij naar huis. In augustus verwacht hij weer in Groningen te zijn.
Valt het dan toch tegen, zo’n fietstocht de wereld rond? ,,Nee, dat falt ta. It foldocht wol, mar nei it berikken fan’e Noardkaap fûn ik it ek wol bêst.’’
We dachten dat je veel langer weg zou blijven. ,,Kloppet, mar ik ha krekt foar't ik fuort gie in hartstikke leuk famke troffen’’, zegt hij. ,,Dêrom bin ik no op weromreis.’’
Een meisje? Maar het was toch voor een goed doel, het bestrijden van de armoede, dat je die tocht ondernam? ,,Dat mei wier wêze, mar de leafde is dochs sterker en de teller stiicht noch altyd (die staat nu op 625 euro, AW). En ik sil grif noch wolris in loopke dwaan.’’
En hoe zit dat nu met die grote liefde? Hoe ken je haar eigenlijk? ,,It ferhaal yn in nutedop, ik ha in jier yn Denemarken sitten en bin doe weromkommen nei Fryslân om dizze reis ta te rieden. Doe ha ik har troffen.
En dat wie rillegau goed oan, mar beiden woenen wy dat ik fuort gie.’’
Maar? ,,Beide woenen we op dit stuit ek dat ik weromkom.’’
Hoe romantisch gaat die terugkeer worden? Komt er een aanzoek? ,,Nee, dat is noch wat te betiid.’’
Het heeft wel iets van een negentiende-eeuwse roman als twee geliefden elkaar trouw beloven en elkaar dan vier jaar niet zien vanwege een wereldreis.
,,Ja’’, beaamt hij. ,,Mar fjouwer jier is wol hiel lang.’’
Aan de andere kant: Geart staat niet echt op de trappers om zo snel mogelijk weer thuis te zijn. ,,Nee, ik wol noch wol wat sjen, dêrom bliuw ik in pear dagen hjir yn Pärnu. Mar dus net mear jierren fuort.’’
De moraal van dit verhaal?
,,Tsja, dat men domwei altiten jins eigen plan lûke moat en oanpasse kin en dy neat oanlûke moat fan wat oaren dêrfan fine.’’ asing.walthaus@lc.nl
<|endoftext|>
Alles wat je leest over de brexit, het vertrek van Engeland, Wales, Schotland en Noord-Ierland uit de EU, komt erop neer dat iedereen verrast is en niemand de gevolgen overziet. Verhuist de jungle van Calais naar de overkant van het Kanaal? Krijgen alle Britse ambtenaren in Brussel ontslag?
Pascontrole bij de tunnel? Kunnen we nog goedkoop vliegen
met Easyjet? Was Downton Abbey de laatste Britse serie op de publieke omroep? Geen tentoonstellingen à la David Bowie meer? Zijn we verlost van Britse hooligans? Houdt James Bond vrij reizen? Volgen er meer scheidingen?
Zeg het maar.
We zijn uit elkaar en dingen die geregeld waren moeten nu allemaal opnieuw worden afgesproken.
Nu bestaan daar, los van de wereld van handel en politiek, al lang regels voor. Ze staan in boeken en ook op internet zijn ze te vinden, onder ‘omgaan met je ex’. Er gaat een wereld voor je open.
Een belangrijke is: afstand houden in het begin. Ga met je vrienden op stap, adviseert Michelle, die de beste relatiecoach van Nederland schijnt te zijn. Maar pas op, als het te gezellig wordt, voor de ‘dronken telefoons’, dat je toch weer een 0044-nummer in Engeland belt om aan te pappen. Oude liefde en oude koffie moet je niet opwarmen, waarschuwt Hein Pragt. Vraag je altijd af: hadden we het wel echt zo leuk, samen?
Koken konden ze niet.
Trek je niks aan van nieuwe relaties aan de overkant, en steek de foto’s van elkaar niet meteen in de fik, maar stop ze in een doos en zet die op zolder weg. Hoe het met afbetalingen komt is nog onduidelijk, maar ene Kati, die het allemaal heeft meegemaakt, schrijft dat je alimentatie niet als cadeautje moet zien, maar als jouw geld.
Laat ze maar bloeden.
’t Is sneu voor die Engelse jeugd, die in de EU wilde blijven en nu achter het net vist. Maar ja, de kinderen zijn altijd de dupe. De omgangsregeling moet nog, maar wen er alvast aan dat we ze nog zelden zullen zien. asing.walthaus@lc.nl
<|endoftext|>
Je leest: ,,Friesland is een bijzondere provincie in ons koninkrijk.
Niet alleen omdat daar de tweede rijkstaal, het Fries, gesproken wordt, maar ook omdat het landschap bijzonder is. Bos, water (zoet én zout), zandgrond, kleigrond, ruimtelijke verten: bijna alles is binnen de grenzen van onze provincie te vinden.
Die afwisseling weerspiegelt zich
ook in het karakter van de Friezen.
Hier wonen geen mensen die niets te zeggen zouden hebben, maar mensen die soms zomaar ineens boos kunnen worden, en toch ook verlegen kunnen zijn. Mensen die vol vuur kunnen vertellen, maar die het ook bij een lettergreep kunnen houden. Roemruchte atleten die van Friese komaf zijn.
Friesland is ook de kweekplaats van mooie culturele uitingen.’’
Je leest: ,,De weg naar 2018, het jaar zelf inbegrepen, roept bij Friezen een verlangen op. Een verlangen om met elkaar nog meer dingen tot stand te brengen, een verlangen om er met elkaar van te genieten. Om een volslagen mens te zijn door jezelf in bijvoorbeeld toneel of sport kwijt te kunnen. Jezelf beter te leren kennen door in de spiegel te kijken die anderen je voorhouden.
De persoon te zijn die je bedoeld was te wezen. (...) Het verlangen dat bij de Friezen is opgeroepen, houden we vast en is een keihard fundament voor de manier van leven in deze provincie voor de rest van de eeuw.’’
Je leest: ,,Mensen gebruiken het Fries om elkaar lief te hebben: ouders hun kinderen, minnaars elkaar, vrienden onderling. (...) Het is de taal van ons hart en ons hoofd.’’
Deze kletskoek wilde ik even met u delen, want de kans is groot dat u de provinciale beleidsbrief voor cultuur deze week gemist hebt. Daar komt dit uit. Een soort etnisch profileren, dat enkel laat zien dat dit provinciebestuur Friesland aanziet voor een iepenloftspul vol onnozele goedzakken.
Ach, was het maar waar dat wij die hier wonen zomaar ineens boos worden. Dan konden we met zijn allen het provinciehuis bestormen en het steen voor steen slopen. asing.walthaus@lc.nl
<|endoftext|>
Het was opmerkelijk genoeg om in december 1940 de Chicago Tribune en de New York Times te halen: In Den Haag had de Duitse bezetter worst in beslag genomen, die gemaakt was van hond. Zo groot was de vraag naar vlees voor het zondagse maal, zo klein was het aanbod. Alle koeien waren blijkbaar nodig voor de melk.
Het was een van de laatste keren dat hier hond werd gegeten en het haalde de krant omdat daar een enorm taboe op ligt. Dat een hond geen scrupules heeft om een mens op te eten verandert daar niks aan. Nu gisteren in de Chinese stad Yulin het jaarlijkse hondenfestival is begonnen en de foto’s de ronde doen, is het westen in rep en roer. Honden eten! Zielig!
Zou het smaken, vraag ik me voornamelijk af. De ene keer dat ik in China was werd er nergens hond geserveerd, terwijl ze daar overal wel de hele nacht stonden te blaffen. Dus ik heb het nooit geproefd.
,,Het is heerlijk’’, zegt Albert Kooy, de topkok van hogeschool Stenden. ,,Ik heb het wel eens gegeten, in China en Vietnam.
Een keer koud, als een soort gepekelde ham, die ook wel een beetje taai was. En warm, op zijn Chinees bereid, dus krokant gebakken en met soja.’’ Het smaakt naar iets tussen rundvlees en geit in, beschrijft hij.
,,Je eet niet zomaar een hond’’, voegt hij toe. ,,Het zijn honden die er speciaal voor gekweekt worden. Ik heb de vrachtwagens wel zien rijden, net zoals ze hier met varkens rijden.’’
,,Ik ben er erg voor dit soort dieren te eten’’, zegt hij. ,,Natuurlijk ga ik dan niet naar de buren voor hun golden retriever, die heeft een hoge aaibaarheidsfactor.
Maar in de westerse wereld mogen we daar best eens met een open mind over gaan nadenken. Dat moet echt eens gebeuren. We eten hier drie of vier diersoorten terwijl er meer dan vijftienduizend zijn waarvan we het vlees kunnen eten.
Van mij mag er wel een maatschappelijke discussie komen.
Over dat we minder vlees eten, maar dan wel van alles, van giraffe tot hond.’’ asing.walthaus@lc.nl
<|endoftext|>
Collega Maarten Pennewaard schreef vorige week een artikel over het ‘tussenjaar’, dat een op de tien havisten en vwo’ers na het examen neemt om de wereld rond te reizen. Je wordt prompt jaloers als je het leest. Wat hij niet schreef omdat hij het niet hard kon maken, is dat de indruk bestaat dat meer meiden dat doen dan jongens. Dat snap je dan weer niet.
Daarom wendde ik me tot Froukje Bouma, want die is net terug van een jaar wereldreis.
Weliswaar is ze wat ouder dan iemand die net eindexamen heeft gedaan, maar vooruit.
Vroeger had ze een column in deze krant, tegenwoordig doet ze onder meer de Leeuwarder Studentenkrant. ,,Ik denk dat reizen tegenwoordig op de ladder van successen in het leven de hoogste trede is’’, zegt ze.
,,Vroeger was dat een man vinden en een kind baren, terwijl reizen nu maatschappelijk gezien wordt als de ultieme vrijheid.’’
,,Ik ben wel veel jonge mensen tegengekomen. Ik denk dat het klopt dat die veel reizen, maar het is natuurlijk ook een stuk toegankelijker geworden. Ik kon nog lekker whatsappen en facetimen, dus het voelt lang niet zo ver weg. Je hebt facebookgroepen van elk land waar je andere reizigers ontmoet, ik had booking en tripadvisor op m'n telefoon, het was echt een eitje.’’
,,Ik had het er toevallig vandaag nog over wat je liever zou doen: heel jong zo’n reis maken of wachten tot je iets ouder bent, zoals ik. Als je zeventien of achttien bent, dan is zoiets echt levensveranderend. Terwijl als je langer wacht dan is het nog steeds heel indrukwekkend, ik vond het echt het einde, maar het is niet zo dat ik terugkwam als een totaal nieuw mens.’’
,,Het enige wat ik anders zou hebben gedaan is minder plannen en langer op een plek blijven.
Ik heb best wel veel dingen snel gedaan, dus rondtrekken en dan een, twee, drie nachten op een plek blijven. In India ben ik een maand gebleven voor een opleiding tot yogalerares en dat was wel een hoogtepunt.’’
En nu wegwezen, jullie. asing.walthaus@lc.nl
<|endoftext|>
Iedereen die ik ken is geslaagd, weet ik dankzij hun ouders. Die ouders zijn van de Generatie Nix, die alles op Facebook zet. Ze heten ook wel Generatie X, opvolgers van de babyboomers, ze zijn van de jaren zestig en zeventig, oliecrisis meegemaakt en de opkomst van punk, Simple Minds en U2, meestal verkeerde studiekeuze, worstelen met nieuwe technolo
gie om bij te blijven.
Facebook stroomde gistermiddag vol met hun foto’s van schooltassen in vlaggenmasten.
Vorig jaar waren er 7508 geslaagden in Friesland, de jaren ervoor 7095 en 7122, dus om die rooi zal het weer zijn. Van Ameland kwamen berichten dat de complete middelbare school is geslaagd, op het vwo van Liudger in Drachten waren het er 91 procent. Gefeliciteerd.
Er zijn natuurlijk ook mensen gezakt, maar dat zetten hun ouders niet op de sociale media.
Ergens trof ik een berichtje van een moeder aan haar dochter die gezakt was. ,,Maar voor mij blijf jij een TOPPER!!!!!’’, schreef moeders. Leuk geprobeerd, maar wie verder wil heeft meer aan een diploma dan aan moederliefde.
,,Dat heeft die moeder op de bank geschreven, op haar mobieltje’’, zei een leraar met wie ik gistermiddag koffie dronk. Dit houdt hem al langer bezig. ,,Zulke ouders zien we op school ook veel. We hebben ons kind altijd verwend, zeggen ze, misschien wel te erg verwend, dat snappen we zelf ook. En daarna halen ze daar de schouders over op, wat kunnen ze er nu nog aan doen.’’
Het is de Generatie Nix.
Na hen kwamen de millennials, ook wel generatie Y (hebben Hyves meegemaakt en zijn nogal vatbaar voor een burnout).
En de mensen die nu examen doen zijn Generatie Z, we zijn haast door het alfabet heen.
Dit zijn de mensen van technologie en kansen zien, in de schaduw van een recessie opgegroeid met Lord of the Rings, Lady Gaga en Ali B. Iedereen heeft een mobieltje en om de koning kun je lachen. Ze zijn misschien een beetje verwend, maar we hebben het hier wel over de Denkers, Makers en Doeners van de jaren twintig.
Als er nu al zoveel slagen wordt Generatie Z vast iets weergaloos.
Dat hopen we althans. asing.walthaus@lc.nl
<|endoftext|>
Gender, daar had ik een één op’’, riep een studente in Tresoar in haar telefoon. ,,Een één! Ik had alleen mijn naam ingevuld.’’
Tresoar is een studiecentrum en elke keer valt op hoe luid daar gepraat wordt. De belster hing op en zei tegen haar overbuurvrouw: ,,Eerst een peuk.’’
Vijf minuten later was ze er weer. ,,Dus, maar goed, hoe gaat het met jou?’’
Blijkbaar wonen ze in hetzelfde studentenhuis, waar ook Iris woont die Retail doet. ,,Iris heeft rare humor’’, bespraken ze.
,,Laatst ook, wilde ik vet graag slapen, hield ze me vet lang aan de praat over een of andere prijs die ze had gewonnen. Zit ze van ‘Zij zei dit en ik zei dat’ en ik dacht lekker boeiend. Het gaat zo lang door.’’
,,Net als met die foto van die poppetjes op de groeps-app.’’
,,Toen had ik ook van wat moet ik hier nu mee, waar sloeg dat op.’’
,,Iets met haar familie of zo.’’
,,Ze doet eerst een foto maken met ketchup en alles this is dirty, dan schoonmaken en een foto maken this is clean. Want als er ergens een broodkruimel ligt zegt zij al this is dirty.’’
,,Je moet rekening houden met haar maar ook andersom.’’
,,Weet je zij gaat heel anders met vrienden om. Zij is best wel snel vrienden met mensen, ze maakt ook vet veel fotoboeken van herinneringen en zo. Zij is gewoon zo dat ze al die foto’s dan doet, ze is heel erg van verzamelen, ze hecht heel veel aan vrienden. Ik ben heel erg gefocust op mijn zus, zij doet dat met vrienden. Ik heb het ook wel geprobeerd toen ik in Nieuw-Zeeland was, maar dat gaat gewoon niet zo.’’
,,Er waren wel zeven foto’s met jou erop.’’
,,Dat is allemaal van die ene keer. Ik heb niks van haar. Ik vind haar een lieve meid hoor, maar ik weet niet, zij gaat daar gewoon heel anders mee om.’’
,,Ze wil ook best wel graag een vriendje.’’
Daarna vertrokken ze. Ze kregen honger en om zeven uur zou het eten klaar zijn. Het werd niet gezegd, maar mogelijk kookte Iris die avond. asing.walthaus@lc.nl
<|endoftext|>
Lange tijd liepen we met zijn allen in het doodlopende straatje van het geschreven Fries, maar nu is het eind in zicht. Persoonlijk vermoedde ik al dat het niet lang meer zou duren. Dat was vorig jaar toen ik een avondje aan elkaar mocht praten met drie potentiële winnaars van de Gysbert Japicxpriis voor Friese literatuur. Alledrie met plezier gelezen, werkelijk,
maar als je het publiek bekeek, wist je genoeg: dit zijn de aanhangers die standhouden tot de laatste man is omgevallen.
De tekenen zijn overal. De FNP gaat intern ook Nederlands spreken, de site van Omrop Fryslân heeft een Nederlandse evenknie, Geert Driessen van de Radboud Universiteit uit Nijmegen heeft becijferd dat kinderen in twintig jaar veel minder Fries zijn gaan spreken. En als ze het schrijven op Facebook of Whatsapp is het striemin Frysk. Als klap op de vuurpijl voorspelde Han van de Velde van de Fryske Akademy zaterdag dat er over twintig jaar amper nog Fries geschreven zal worden.
Persoonlijk schrijf ik af en toe Fries (pas nog haalde een stuk van mij het Friese eindexamen, nou u weer!) in deze krant. Maar nu de doodsklokken luiden over het geschreven Fries is voor mij en mijn collega’s misschien de tijd gekomen om daarmee te stoppen. Dat scheelt ook meteen discussies met mensen die klagen over de Friese citaten die ze in de Leeuwarder Courant tegenkomen als ze net lekker een Nederlands stuk zitten te lezen. (Een discussie van niks trouwens, zoveel citaten zijn het niet en Fries leer je in een mum van tijd, maar vooruit.)
Diezelfde Han van de Velde zei ook: ,,Zorg dat het Fries als spreektaal meer prestige krijgt.’’
Een goed punt en het is makkelijk aan te geven hoe dat kan.
Bezoek een willekeurig iepenloftspul.
Als het Fries ergens als spreektaal leeft, is het daar. Elk jaar worden er nieuwe Friestalige stukken voor gemaakt, vertalingen, liederen erbij, de hele santekraam, en op de tribune hoor je het ook volop. Ken daar voortaan die Gysbert Japicxpriis aan toe, dan ontstaat het aanzien vanzelf. asing.walthaus@lc.nl
<|endoftext|>
Beste onbekende piloot uit Zwitserland. Ik ben blij dat u er met licht letsel bent afgekomen gistermiddag, en er verder geen akelige gevolgen waren. Maar ik moet bekennen dat ik u vervloekt heb. Ik ben niet snel gestresst, maar door uw toedoen was ik het.
Dat zit zo. Met mijn vader en een vriendin, die van Ameland moesten komen, was ik naar de
crematie van Cock in Rotterdam.
U kent Cock niet: pech voor u, want ze was een lieve, attente vrouw. Ze heeft wel duizend potjes rummikub met mijn moeder gespeeld, ook toen mijn moeder slechter ging onthouden wat ze even daarvoor had gedaan.
Het was een droevige crematie, kanker had Cock gesloopt.
Vorige week zei ze nog: ,,Dat je zo snel naar de klote kunt gaan’’ (u moet zich er een Rotterdams accent bij voorstellen).
We moesten snel terug om de laatste boot te kunnen halen.
Vanwege Amsterdamse files gingen we niet over de Afsluitdijk maar door de polder. Zodat we in een Utrechtse opstopping belandden. Maar die reed kalm door, we hadden de radio aan en we spraken over Cock.
Toen we er bijna waren, bij Marsum, hield politie ons tegen.
De weg was afgezet, in verband met uw crash. ,,Hoe komen we in Holwert?’’, vroegen we. Via Bitgum en Sint Anne, zei de politieman. ,,Halen we dan de boot van half acht?’’, vroegen we. Hij keek op zijn horloge en zei: ,,Ik denk van niet.’’
Dat zouden we nog wel eens zien. Niemand in Bitgum kreeg meer voorrang, landbouwmachines werden strak gepasseerd, minirotondes nam ik haast rechtuit. Zo ben ik anders nooit, maar we waren nu wel snel in Sint Anne. En pats! Ook daar stond een wegafzetting, er was straatkaatsen. Ik heb u vervloekt, en heel Zwitserland erbij.
,,Zie het als een avontuur’’, zei mijn vader laconiek. Raad eens: we haalden de boot ook nog, want die had flink vertraging.
Luister dus altijd naar uw vader, beste piloot. En probeer niet naar de klote te gaan. asing.walthaus@lc.nl
<|endoftext|>
Quote van het jaar: ,,De F-35 klinkt zwaarder. Je kunt de F-16 en de F-35 vergelijken met Gerard Joling en Barry White.’’
Het werd maandagmiddag gezegd door André Steur, directeur operaties bij de luchtmacht en je snapt het meteen. Geen belevingsvluchten nodig of onderzoeken van het Nederlands Lucht- en Ruimtevaartcen
trum. De F-16 is dat helse gegil van No more bolero’s en Ticket to the tropics, de F-35 is de soul van een bronstige mannenstem die om de paar zinnen love zegt en je koestert als een berenvel bij het haardvuur. You’re my first, my last, my everything.
Hoe Steur, die nog op de kleuterschool zat toen Barry White zijn grootste hits had, daarbij komt is een raadsel. Bij de dingen die hij twittert is niks te vinden dat zo frivool is als deze vergelijking. Misschien is het voor hem bedacht door een team voorlichters.
Bij mij werkt het. Meteen Walking in the rain with the one I love van Love unlimited geluisted.
Drie meisjes die zingen dat ze door de regen lopen terwijl ze aan hun minnaar denken. ,,Als ik thuis ben ga ik hem gauw opbellen’’, zingzegt de zangeres (mobieltjes bestonden nog niet).
Kleddernat komt ze thuis en ze draait meteen zijn nummer. ,,Ik hoop zo dat hij thuis is’’, zucht ze. Dan een klikje en die zware stem: ,,Hallo?’’ Daar is-ie al, Barry. Voor het eerst op de plaat.
Net weer even naar geluisterd, en naar de eigen hits van de man, en naar het nummer Love unlimited van de Fun lovin’ criminals met het refrein ,,Barry White saved my life’’. YouTube ging op eigen houtje verder met Kiss and say goodbye van de Manhattans, Tears of a clown van Smokey Robinson & The Miracles, This is a man’s world van James Brown en Papa was a rolling stone van de Temptations, de volle elvenhalve minuut.
Dat de F-35 het met zijn zware geluid dit weekeinde goed zal doen op die vliegshow in Leeuwarden is geen verrassing. Maar dat hij op een middag thuis zomaar voor een soulshow kan zorgen, dat was echt nieuw voor mij. asing.walthaus@lc.nl
<|endoftext|>
Er is een nieuw spel begonnen en het heet Wie Wordt de Nieuwe Commissaris des Konings van Friesland. Het is een tombola, want de verkiezingen naderen en dan komt er weer een vracht politici vrij voor wie iets gevonden moet worden.
Omdat politiek een wereldje vol kronkelredeneringen is, gaat het al mal met het nieuwe spel.
Zo was er vorige week een Face
book-actie van Jacco de Boer om Arno Brok als commissaris te laten benoemen. Zo’n Facebookactie regel je zo, met een beetje geluk haal je zelfs de krant. Maar politieke puzzelaars vermoeden meer. Omdat als iemand zijn naam genoemd wordt voor zo’n functie, hij het niet meer wordt.
Omdat Jacco de Boer in het landelijk CDA-bestuur zit. Dus zien puzzelaars hier een ragfijn spel om een CDA’er op de provincietroon te plaatsen die tientallen jaren slechts door VVDbillen werd beroerd.
Nou ja. We weten in elk geval dat de nieuwe man een politicus zal zijn. En juist dat is de grote fout. Want voor zo’n functie heb je geen politicus nodig, maar iemand die wat met de provincie heeft en iedereen aanspreekt.
Dus: Rutger Hauer.
Benoem Rutger Hauer en Friesland haalt de New York Times. Laat Rutger Hauer twee keer per jaar een Rede fan Fryslân houden en iedereen luistert.
Laat hem 2018 openen en er is wat te beleven. Toegegeven, hij is al 72, maar de paus is acht jaar ouder en Friesland is niet bepaald een jongerenprovincie.
Heeft hij geen bestuurservaring?
Goede ambtenaren (de paar die de provincie straks overhoudt zijn natuurlijk het neusje van de zalm) kunnen alles zelf ook regelen. De rest is acteren: een commissaris hoeft niet veel te doen, zolang hij maar wel die indruk wekt. De krant schreef dat na het vertrek van de commissaris een ‘lichtgewicht’ provinciebestuur overblijft.
Dat is helemaal niet erg, want Friesland is nu eenmaal een lichtgewicht provincie.
Wat goed is geweest voor Carmel (burgemeester Clint Eastwood), Californië (gouverneur Arnold Schwarzenegger) en de Verenigde Staten (president Ronald Reagan), dat is ook goed voor Friesland. asing.walthaus@lc.nl
<|endoftext|>
Morgenvroeg vijf uur begint de boeiendste wandeltocht van Friesland.
Rondje Ameland. In 1997 bedacht in de kroeg van Geert (daar was ik bij) en een paar dagen later al uitgevoerd (was ik ook bij). De editie van morgen is de twintigste (ben ik niet bij, sorry Geert).
Je loopt rondom Ameland vanaf Hollum, via de vuurtoren,
langs de dijk aan de zuidkant, dwars over het Oerd en westwaarts via het strand en Engelsmanduun terug naar Hollum.
Vijftig kilometer. Vooral dat strand is eindeloos lang.
Destijds liepen we het met zijn tienen, het is nu een grote onderneming met veel deelnemers.
Minder dan bij de Slachte, maar die is korter en nogal eentonig, de hele tijd weilanden.
Daar moeten orkestjes bij om er iets van te maken, op Ameland hoeft dat niet.
Dat Slachte en Rondje Ameland tegelijk zijn moet lastig zijn voor echte lopers, als Nanne Nicolai uit Damwoude, die aan zowat elke wandeling meedoet.
Dus welke wordt het dit jaar?
,,De Slachte ha ik mar twa keer dien’’, zegt hij, ,,de earste twa edysjes.’’ De eerste keer hielden de orkestjes steeds pauze net als hij passeerde, de tweede keer liep hij met veel andere wandelaars vast bij de Waddendijk.
,,Dat wie myn lêste kear.’’
Hij gaat dus voor de dertiende of veertiende keer naar Ameland.
,,Dat hat echt in streepke foar op’e Slachte’’, vindt hij.
,,Tsien kilometer ekstra, goed organisearre, de natuer is prachtich, moatst fjochtsje tsjin de eleminten. It is dêr gewoan echt en puur.’’
,,Ik wurd gek fan Omrop Fryslân, dêr’t se dogge of bart der de hiele dei oars niks. It is allegeare Slachte, Slachte, Slachte.’’ Met dit stukje dan maar wat tegenwicht.
Veel plezier, wandelaars. asing.walthaus@lc.nl
<|endoftext|>
Mail van het Cito over het vmbo-eindexamen Fries. ,,De teksten die in het examen worden aangeboden zijn zorgvuldig geselecteerd op grond van onderwerp, inhoudelijke kwaliteit en taalgebruik’’, melden ze. ,,Eén van de teksten uit dit examen is gebaseerd op een artikel van uw hand.’’ Zoiets vertellen ze altijd pas achteraf.
Dit had pake moeten meemaken, die altijd Fries sprak in winkels, Douwe Kalma nog heeft gekend en mij ooit 10 gulden gaf als ik op de middelbare school Fries zou gaan doen, dat nog nergens voor meetelde. We kregen les van mevrouw Annie Bosma-Banning, later van Pytjon Sikkema. Ik weet niet meer waar ik het tientje aan heb uitgegeven.
Voor het gebruik van de examentekst krijg ik maar liefst 210 euro. En nog beweren mensen dat je met Fries niks kunt verdienen.
Het gaat om een verhaal uit deze krant van 2013, toen ik op bezoek was geweest bij Mirjan van der Meer uit Akkrum. Haar dromerige foto’s staan op allerlei boekomslagen, van Paolo Giordano (De eenzaamheid van de priemgetallen) tot Gerbrand Bakker, Peter Høeg en Colm Tóibín. De citaten van Mirjan waren in het Fries maar het stuk niet, dat heeft iemand vertaald voor dit examen.
Zo hebben 59 vmbo’ers met krakende hersens over een tekst van mij gebogen gezeten, weet ik van het verslag op Nu.nl. ,,Die toets was niet zo heel moeilijk, mede dankzij een aantal leuke onderwerpen’’, aldus de beschrijving en niemand heeft erover geklaagd bij de eindexamenklachtenlijn (vorig jaar waren er twee klachten).
Leerling Hessel Haanstra van het Bogerman College vond de teksten ,,boeiend’’. Okay Hessel!
Lerares Anne Marije Bloem vertelde dat de vmbo’ers na afloop ,,allemaal met hun handen in de lucht’’ het gebouw uitrenden. Ik hoop dat meer lezers van mijn stukjes dat doen. asing.walthaus@lc.nl
<|endoftext|>
Moorden, dat is verkeerd.
Dat besef zit, zoals procureur-generaal Rinus Otte het vorige week op een lezing in het Oranje Bierhuis noemde, ,,diep verzonken in ons bewustzijn’’.
Door rood licht rijden is een andere zaak. Als je, schetste hij, midden in de nacht op zo’n verlaten kruispunt staat, de motor ronkt, je bent er haast, nergens iets te zien, ,,dan denken veel mensen, ik ben malle Eppie niet, ik rij door’’. Zo’n verkeersregel zit dus helemaal niet diep. ,,Een belangrijke reden voor verkeersovertredingen is dat de verkeersdeelnemer zijn eigen veiligheidsinschatting maakt’’, zei Otte. ,,De eigen inschatting prevaleert boven die van de wetgever.’’ Hij sprak wat statig, dat brengt zijn werk met zich mee.
Automobilisten doen dat voortdurend, inschatten dat iets wel kan. Op de telefoon kijken, kijken naar een ongeluk op de andere weghelft, te hard rijden, instappen met een paar biertjes op. Van die dingen waar je na afloop soms van zegt: Oef, dat ging nog maar net goed.
Juist daar heeft Otte zijn hobby van gemaakt, vertelde hij.
Want het gaat niet altijd net goed. Vorig jaar kwamen in Nederland 621 mensen om bij een verkeersongeluk, 51 meer dan het jaar ervoor. Elke week twaalf mensen zomaar dood door foutjes die iedereen wel eens maakt. Ook in Friesland steeg het aantal, van 29 naar 33.
,,Zedenzaken zijn heftig, maar verkeerszaken zijn ook heel lastig om te berechten. Met nabestaanden die kolken van woede en de verdachte, die moet leven met de gedachte dat hij bloed aan zijn handen heeft.’’
Dat is wat Otte zo boeit. Dat mensen als ze bij een alcoholcontrole moeten blazen boos worden en de agent aanraden echte boeven te gaan pakken, en ze aan de andere kant de automobilist die iemand heeft aangereden aan de hoogste boom willen zien bungelen.
Alle verbeteringen die hij bedacht draaiden om het aanpakken van gedrag van mensen.
Het lost zichzelf wel op, opperde ik, over twintig jaar rijden auto’s zelf. Die laten zich beter programmeren dan mensen en doen al die domme dingen niet.
Daar leek Otte niet van overtuigd - dat soort techniek was duidelijk zijn hobby niet. asing.walthaus@lc.nl
<|endoftext|>
Beste meneer Paul Verhoeven.
Veel mensen hebben een hekel aan uw film Spetters, maar daar ben ik niet een van. Het is juist een geweldige Nederlandse film over het mooie meisje van de patatkraam en drie jonge motorcrossers.
‘Keihard en romantisch’ stond er destijds op de posters, maar hij was vooral provocerend, cynisch en opzettelijk lomp.
Alleen al die opmerking van Fientje (Renée Soutendijk) terwijl ze de piemel beethoudt van Rien (Hans van Tongeren): ,,Het leven is net een kroket, als je weet wat erin zit dan lust je ’m niet meer.’’ Of nog veel gekker: Peter Tuinman als de homoseksuele patatboer Jaap, die met een aantal andere mannen Eef (Toon Agterberg) verkracht, die een potenrammer speelt met een geheim. Jaap is als laatste aan de beurt. Hij kijkt naar het achterwerk van Eef en spreekt daarbij de historische woorden: ,,Jezus, wat een natte troep.’’
Het was een schandaalsucces en een klap in het gezicht van de goede smaak. Dat laatste is het vermoedelijk nog steeds. U heeft wel eens verteld dat Steven Spielberg u naar Amerika had willen halen nadat hij Soldaat van Oranje had gezien, maar daar na Spetters weer van af zag.
Wij zijn ooit omgereden via Maassluis, waar de filmopnamen zijn geweest, om het pleintje te vinden waar de patatwagen van Jaap en Fientje stond.
En we waren vier jaar geleden bij de presentatie van de digitaal opgepoetste versie van de film in EYE.
De wonderen zijn de wereld nog niet uit: uw film is bewerkt tot een Friestalig openluchttheaterstuk.
Vanavond is de première in Tijnje, een dorp met een historie van veenarbeiders en anti-revolutionairen. Ze voeren het daar op op een crossbaan.
Direct toen ik het las heb ik kaartjes gekocht, mijn verwachtingen zijn torenhoog. Ik wil wedden dat zelfs u dat in uw stoutste dromen niet had verwacht - een homoseksuele gangbang als theaterbelevenis in Tijnje. Of zouden ze hem geschrapt hebben, denkt u? asing.walthaus@lc.nl
<|endoftext|>
Twee Nederlandse F-35's zijn maandag met hun Nederlandse piloten naar Nederland gevlogen. Dat is een knus en gewoon land, Nederlandse vips staan er op de vliegbasis massaal met hun mobieltjes te filmen. Een historisch moment misschien, maar ook gezellig.
Een F-35 had Bert de Smit als piloot, bijnaam Vidal (vanwege zijn goedverzorgde haar) en met
hem kon ik drie minuten praten.
Er was zoveel pers, dat daar lijstjes voor waren. Snel trok een voorlichter Vidals kraag recht.
Acht uur gevlogen, vroeg ik.
Zo was het ons verteld: van Patuxent River in Maryland, VS, naar Leeuwarden. ,,Acht uur gevlogen’’, zei hij. ,,Maar voor we na het instappen van Patuxent konden vertrekken was er ook al een uur voorbij. Dus ik heb negen uren in die kist gezeten.
Het was de langste vlucht die ik hierin heb gemaakt.’’
,,Was het saai of boeiend?’’, vroeg ik. Want het heeft iets van een lijnvlucht, kalmpjes langs Groenland, IJsland en Engeland.
Militaire piloten kijken altijd neer op collega’s die voor de burgerluchtvaart hebben gekozen.
Charles Lindbergh had onderweg allerlei hallucinaties gehad die zelfs tegen hem spraken, maar daar leek Vidal me de man niet voor.
,,Saai was het niet’’, zei hij.
Onderweg had hij de route in de gaten moeten houden en er werd ook nog eens een keer of vier in de lucht bijgetankt.
,,Maar het was wel heel anders dan een operationele vlucht.’’
,,Had u wel iets te eten bij u onderweg?’’, vroeg ik. ,,Twee bananen, een paar fruitrepen en een flesje water’’, zei hij.
,,Kan ik er even tussendoor'', kwam ineens Defensieminister Jeanine Hennis-Plasschaert tussenbeide. Ze schudde Vidal innig de hand. ,,Ik moet nu echt weg, dus ik neem afscheid. Ga je zo lekker slapen? Beloof je dat?’’
De piloot grijnsde wat en knikte, weg was ze weer.
,,Gaat u zo echt slapen?’’, vroeg ik. ,,Welnee’’, zei hij en liet zijn horloge zien, dat op tien voor vier stond. ,,Het is nog maar middag waar ik nu vandaan kom.’’ Maar feesten ging hij ook niet, hij zei dat hij zin had in kroket of haring. ,,Iets Nederlands.’’ asing.walthaus@lc.nl
<|endoftext|>
Charles Dickens vond de bibliotheek van de Athenaeum Club de beste van alle Londense herenclubs, maar de bibliotheek zijn we helaas niet in geweest. In de Smoking Room stonden wel wat boeken, maar daar snuffelde alleen een oude heer in, andere bezoekers zaten op gedempte toon te praten, met cognac en koffie. Niet met sigaren, want in de Smo
king Room mag niet meer gerookt worden. De tijden zijn veranderd sinds de stichting in 1824: gasten mogen sinds 1914 mee, vrouwen kunnen lid worden sinds 2002, mobieltjes mogen, maar niet om te bellen of foto’s te maken. Een gentleman maakt geen foto’s.
Buiten boven de ingang staat een goudkleurig beeld van Pallas Athene, binnen waakt Apollo over het imposante trappenhuis.
Tussen die twee in houdt een portier in livrei de deur voor je open en kijkt of je geen jeans draagt en wel een das, anders kun je zo weer naar buiten.
Het is bijzonder om een Engelse club binnen te lopen waar Arthur Conan Doyle, Winston Churchill, Joseph Conrad, T. S.
Eliot en Charles Darwin lid van zijn geweest. Oh ja, en Alma Tadema, die nog heeft meegewerkt aan de herinrichting.
De Coffee Room (wit, kroonluchters, donkerrode vloerbedekking en gordijnen) zat vol eters. Wij aten er ook, maar we vergaten het bijna, zoveel was er te zien. Bij het raam zat een priester met een man in pak. ,,Ik denk dat het broers zijn’’, gokte mijn tafelgenote. ,,Ze hebben elkaar jaren niet gezien, hij ging als jongeman al naar de missie’’, vulde ik aan. ,,En die’’, ze gebaarde naar een oude man met een jong stel, ,,dat is een vader die zijn zoon en diens vriendin heeft uitgenodigd om te zien wat voor vlees hij in de kuip heeft.’’ ,,Hij vindt haar niks, maar laat het niet merken’’, zei ik. Zo ging het door, want in de Athenaeum Club heb je voor de verhalen geen bibliotheek nodig. asing.walthaus@lc.nl
<|endoftext|>
Station Almere Centrum, maandagnamiddag. Twee mannen stommelen de treincoupé binnen. De eerste (gedrongen, potloodsnorretje) gaat zitten, roept voldaan ‘Aaah!’ en spreidt zijn armen in een welkomstgebaar naar de ander. Die (lang, kaal, felblauwe sportschoenen) ploft tegenover hem neer en gooit zijn benen op de schoot van zijn maat.
,,Modderfukkers’’, zegt hij en spuugt tegen het raam, alsof hij heel Almere in een keer wil bespuwen. ,,Stupid people.’’
,,Nice shoes’’, merkt de ander op. Engels is niet hun moedertaal.
,,Kiss my shoes’’, zegt de kale. Potloodsnor doet dat. De kale blijft ,,modderfukkers’’ zeggen en pt! pt! tegen het raam spuwen.
Een penetrante urinelucht dringt zich op. Op de vloer onder de man met het potloodsnorretje heeft zich een plas gevormd. Hij zit er met zijn sandalen in. Ze zijn luid in gesprek, maar het meeste is niet te verstaan. Tot de kale vaststelt: ,,You smell like shit!’’ Hij trekt een bus deodorant uit een binnenzak en spuit zijn overbuurman onder. Eerst alleen buik en kruis, dan van top tot teen.
,,Aah! Aaah!’’, zegt potloodsnor, het klinkt als iemand die haast buiten adem is van het lachen.
,,Now you smell like flower!’’, zegt de kale en houdt op met spuiten.
Dan komt het gesprek komt op ene Janice, die heeft gezegd: ‘Don’t go inside’. Weer wordt de kale boos en zegt: ,,Kiss my ass!
Dirty!’’
Het onstuimige gesprek gaat door, tot potloodsnor iets opmerkt dat klinkt als ‘I kill you’.
Het is zo te zien een grap. Nu is de kale pas echt boos. Hij slaat op het tafeltje: ,,Wattefuk is that.
Joke with everything you want but not my life. If you joke with me again like this, I kill you in a second.’’ De ander verandert het onderwerp: ,,I want to try his barbecue tomorrow.’’
Amsterdam Centraal. Potloodsnor sloft met natte sandalen naar buiten en zegt ,,Sorry’’ tegen me. ,,Peace’’, zeg ik terug, dat leek me wel gepast. ,,I just want to go barbecue tomorrow’’, zegt hij als verklaring. asing.walthaus@lc.nl
<|endoftext|>
Zo’n twintig jaar geleden woonde Jan in de stad, die bussen ontwierp. Thuis had hij een ficus benjamina ofwel treurvijg, die groter en groter werd. De takken prikten tegen het plafond. ,,Jij hebt een hoge kamer’’, zei Jan. ,,Wil jij hem?’’ Bij mij thuis liet de plant af en toe bladeren vallen en groeide hij verder.
Eigenlijk wilde ik wel van dit
erfstuk af. Maar Jan had inmiddels vrouw en kinderen en was naar een dorp verhuisd.
Ik vroeg het de koster van de kerk hiertegenover. ,,Dank voor het aanbod’’, zei de koster.
,,Maar bij ons in de kerk gaan alle planten dood. Te schemerig.’’
Ik vroeg het Erik van het café om de hoek. Hij woonde erboven en wilde wel een plant. Tot hij de boom in het echt zag. ,,Die krijg ik nooit die trap op’’, zei hij.
Ten slotte vroeg ik het de mensen van Leeuwarden 2018, die een nieuw, licht kantoor hebben met zo’n gietbetonvloer.
Geen groen te bekennen daarzo, terwijl hun bidboek een en al natuur is. ,,Wij willen hem wel’’, zeiden ze.
Vrijdag reed er een verhuiswagen voor, die de hele straat blokkeerde. Nico en Nurudin sprongen eruit. Ze kwamen namens 2018 de ficus halen.
Nurudin zag de poster van The good, the bad and the ugly bij mij aan de muur. ,,Heb je die vaak gezien?’’, vroeg hij. ,,Keer of twintig’’, schatte ik. ,,Ik ben er dol op.’’ Hij ook, vertelde hij. Op alle films met Clint Eastwood eigenlijk, maar deze en Dirty Harry voorop.
,,Waar zag je die?’’, vroeg ik.
,,Thuis in Bosnië’’, zei Nurudin.
Ik wilde weten of ze daar nasynchroniseren, maar dat doen volgens Nurudin alleen Duitsland en Turkije. Hij vond dat niks, hij deed John Wayne na die een saloon binnenloopt en merhaba! merhaba! zegt.
Kwiek draaiden ze de boom in het cellofaan, zetten hem op een hondje (zo heet een plank op zwenkwieltjes) en rolden hem het huis uit. Toch wel een momentje.
De ficus hoort nu tot de legacy van Culturele Hoofdstad 2018, zoals dat officieel heet. asing.walthaus@lc.nl
<|endoftext|>
Een paar jaar geleden was er heisa over Geer of Goor.
Een Chinese student, Xiao Wang, deed mee aan een tvtalentenjacht, hij ging La donna è mobile zingen uit Verdi’s opera Rigoletto. Gaar of Guur was jurylid en vroeg: ,,Welk nummer ga je zingen? Nummer 39 met rijst?’’ Hij schaterde het uit.
Met die belegen grap waren de poppen aan het dansen. Het
was racisme, discriminatie, wat al niet, mensen winden zich daar graag over op. Lodewijk Asscher kwam eraan te pas om te zeggen dat je moet uitkijken met beledigen. Gier of Geur begreep de ophef niet, en ook dat vond men weer erg.
Gisteren stond er een opmerkelijke advertentie in de krant.
Twee stripverhaal-Chinezen met kommetjes rijst en daartussen de tekst: ,,Walme Bakkel Blood, Lekkel Blood!!’’. Daaromheen de tekst ,,1910: Al meer dan 100 jaar in China bekend - 2016: no yn Fryslân noch’’.
Ook een belegen grap. En nogal raadselachtig. Waar gaat dit over? Een Chinese bakkerij misschien? Het telefoonnummer eronder blijkt van bakker Johannes Huizenga uit Menaam. ,,Ik ha niks tsjin op Sinezen’’, zegt hij. ,,It is in wurdspeling. Sûnder humor kinne je wol ophâlde fan wurkjen.
Ik stean moarns betiid al yn ’e bakkerij en der moat no en dan wol wat te laitsjen wêze.’’
Elk jaar bedenkt hij zo’n gekke advertentie, vertelt hij, die hij overal laat verschijnen. ‘Gratis toegang’ stond er vorig jaar op.
En toen rond het nieuwe millennium veel bedrijven in Menaam sloten, speelde hij daarop in door te melden: ‘Ook wij stoppen ermee’, met in kleine letters eronder dat ze in 2000 weer verder gingen.
,,Je moatte oars as oars’’, is zijn filosofie. ,,Sa’n advertinsje fan tsien krintebollen foar safolle jild, dat wurket net. Dit wurket wol, se komme hjir soms út Burgum wei.’’ En Chinezen die de R niet kunnen zeggen is onschuldige humor. ,,Beledigje is fansels net de bedoeling.’’
Daarmee is het weer voor de bakker. Gelukkig voor Huizenga is hij geen Geer, want dan was het huis nu te klein geweest. Of was het Goor? Die lui lijken ook allemaal op elkaar. asing.walthaus@lc.nl
<|endoftext|>
Schrikt u ook zo, elke keer als u het woord circulair leest? Helemaal als daar het woord economie op volgt? Wees niet bang, u staat er niet alleen voor, de beste mensen hebben er last van. Wat voorheen kringloop heette heet nu circulair, net zoals wat vroeger traag werd genoemd nu mindful heet.
Het is oude wijn in nieuwe, herstel: in circulaire zakken.
Jasperina de Jong zong veertig jaar geleden al over circulaire economie: ,,’t Is bijna afgelopen met de wegwerpcultuur / Dat is gewoon niet langer te doen op den duur / ’t Vreet maar energie en het milieu gaat eraan / Dus is het met de wegwerpcultuur zowat gedaan.’’ Even vreesde ik trouwens dat Jasperina zelf ook al circulair zou zijn, maar ze leeft gelukkig nog.
Alle aandacht voor circulaire economie komt van de tijdgeest en door Carlos de Bourbon de Parme, neef van koning Willem- Alexander. Hij komt volgende week bij de provincie over circulaire economie vertellen.
Nu zijn koninklijke families ongelooflijk circulair en die van Carlos is geen uitzondering. Hij heeft ooit een zoon verwekt met een Fries klinkende naam, Hugo Klynstra, die hij nooit officieel erkend heeft. Zo iemand heet een bastaard, en sla de boeken er maar op na of kijk Game of thrones: eenmaal volwassen gaan bastaards op van alles aanspraak maken. Hugo ook, die wil toetreden tot de Nederlandse adel. Een bezwaarschrift van Carlos is net verworpen door minister Ard van der Steur.
Zelf ben ik ook circulair. Deze krant gooi ik vanavond bij het oud papier. Nederlands oud papier gaat voor een groot deel naar China. Onlangs kocht ik in Miami, Florida een strooien zomerhoed. Tenminste, het lijkt net stro, maar het is, volgens het labeltje, 100 % papier. En: Made in China. Met andere woorden: ik heb mijn eigen columns op mijn hoofd. Circulair!
Het woord begint al wat te wennen, vindt u niet? Gewoon heel vaak hergebruiken.
<|endoftext|>
Romain Seignovert, een Fransman uit Brussel die her en der in Europa heeft gestudeerd is een handige grapjas.
Sinds vorige week ligt De qui se moque-t-on? (met wie drijft men de spot) in de winkel, zijn verzameling moppen die Europeanen over hun buurlanden vertellen.
Franse kranten citeren er volop uit. Het is pesterige hu
mor vol domme Belgen, stelende Polen, arrogante Spanjaarden, preutse Britten en gierige Nederlanders.
Waarom is de haan het nationale symbool van Frankrijk? Het is het enige dier dat nog zingt als het in de stront staat (Belgen over Fransen).
Duitse voetballers zijn als Duits voedsel. Het is niks als het niet uit Polen is geïmporteerd. (Polen over Duitsers) Wanneer is het kerst in Polen?
Twee dagen na kerst in Duitsland (Duitsers over Polen).
Hoe noem je een Tsjech in een vliegtuig? Meneer de president (Slovaken over Tsjechen).
Volgens een recent onderzoek voelen 11 van de 10 Spanjaarden zich superieur aan anderen (Portugezen over Spanjaarden).
Wat is het verschil tussen Finnen en Zweden? Zweden hebben leuke buren (Finnen over Zweden).
Een man parkeert zijn auto in Athene. ,,Dat kan hier niet’’, zegt een agent, ,,hier werken politici’’.
,,Geeft niks’’, zegt de man.
,,Ik heb een autoalarm.’’ (Macedoniërs over Grieken) Nederlandse man tegen zijn vrouw: ,,Doe je jas aan, schat.’’
Vrouw: ,,Gaan we uit?’’ Man: ,,Ik wel, dus de kachel gaat lager’’ (Belgen over Nederlanders).
Een uitzondering in het boek zijn Italianen, want die steken vooral de draak met zichzelf: Waarom dragen Italianen gouden halskettingen? Dan weten ze waar ze kunnen stoppen met scheren.
Vroeger hoorde je dit soort gekaanstekerige moppen ook over Friezen. Bestaat dat verschijnsel nog? En zijn er dan ook moppen van Snekers over Leeuwarders, Harlingers over Franekers en zo? Ik hoor ze graag. asing.walthaus@lc.nl
<|endoftext|>
Met bordjes om de nek liepen we achter de baas van het Befrijdingsfestival aan de festivalterreinen over en bij de Oldehove op. Hij legde uit dat dit festival voor alle leeftijden is. ‘s Morgens was er een ontbijt geweest voor vluchtelingen en mensen die de bevrijding nog hadden meegemaakt, in de middag was er feest voor iedereen, tot en met kinde
ren die in de Prinsentuin werden geschminkt.
Dat was niet zomaar. ,,Je moet het doorgeven aan de volgende generaties’’, zei de baas van het festival. ,,We hebben nu al vrijwilligers die vroeger als kind op het festival zijn geweest.’’
Dat hoorde je vaker: er moet doorgegeven worden. En terecht.
Want het is hier al 71 jaar vrede, dat besef mag je er best inhameren. Al 71 jaar geen oorlog!
Ze zeggen wel eens dat het aan de Europese eenwording ligt. Het zou best kunnen, en als het zo is neem je al het taaie gedoe rond de euro, handelsverdragen met rare landen en vluchtelingenproblemen graag op de koop toe.
Even later kreeg kreeg ik een confettibuis in handen gedrukt, waarmee ik voor het podium op het Oldehoofsterkerkhof moest gaan staan. Op het toneel werd afgeteld, daarna moesten we de confetti afvuren. Voor de vrijheid was dat. Direct daarna rolden grote plastic wereldbollen over het publiek. Doorgeven!
’s Avonds liep ik nog eens over het plein. De kinderen en ouderen waren naar huis, overgebleven waren vooral mensen van rond de twintig, de party people. En ook dat is terecht, als je erover nadenkt. Want als het hier oorlog zou zijn, dan zijn zij de klos. Die generatie staat dan in de vuurlinie, lees de leeftijden op oorlogsgraven er maar op na.
Feesten tot je erbij neervalt is veel beter. Doorgeven! asing.walthaus@lc.nl
<|endoftext|>
Twee verhalen over vaders en hun beslissingen, de afgelopen week.
Eerst was daar George de Kadt. Daar vertelde Benno Troostwijk over, bij de opening van de Open Joodse Huizen in Leeuwarden. Troostwijk heeft vroeger op de Joodse school gezeten, waar kinderen Hebreeuws leerden, geschiedenis, dat soort zaken. Een van de
leraren was De Kadt, chemicus bij de Condens.
De Kadt en zijn vrouw, juriste Berthy Polak, vonden de jodenvervolging en deportaties zo dreigend, dat ze op 20 juli 1942 in hun huis aan de Willem Lodewijkstraat de gaskraan openzetten, Ze kwamen om met vier van hun kinderen. Hun vijfde, David Jan, een zuigeling nog, overleefde omdat zijn wiegje bij het venster stond. De kinderjuffrouw verzorgde hem, hij vertrok later naar Amerika en verongelukte toen hij zestien was.
Dinsdag was er ineens DJ Mattie. Niemand had van hem gehoord, maar sinds gisteren weten we alles. Hij stond in deze krant met zijn vriendin Kirsten.
Waarom? De tweeling van wie hij dacht dat het zijn kinderen waren, zijn in werkelijkheid door een ander verwekt. Kirsten was vreemdgegaan.
Zorg dat je daar met Kirsten uitkomt, denk je dan. Soms worden mensen bedrogen, de ene relatie overleeft zoiets, de andere niet. Zoek het uit, maar stel je niet aan als een gekrenkte narcist. Het leven is geen waterglijbaan.
Je bent nu vader van een tweeling, nog te vroeg geboren ook, steek daar liever tijd in.
Ze zijn er nu, ze leven nog, wees blij. Een kind verwekken kan iedereen, een kind grootbrengen is heel wat anders. Sterkte ermee.
Het slaat nergens op om ze met elkaar te vergelijken, maar ik kan niet anders. Voor het gezin De Kadt ben ik vanavond twee minuten stil, over het gezin van DJ Mattie hoop ik nooit meer iets te horen. asing.walthaus@lc.nl
<|endoftext|>
De Haak om Leeuwarden en de rest van dat zigzagwegennet dat handig is om de stad te mijden en onhandig als je naar binnen wilt, kost iets van 750 miljoen. Oei, dat is een hoop verplegend personeel!
Die weg waarover je Harlingen straks passeert is slechts 145 miljoen. Maar ook dat zou voedselbanken lange tijd overbodig maken!
Het knooppunt Joure aanpakken is nog goedkoper, iets van 70 miljoen. Voor hoeveel bijstandmoeders zou het een uitkomst zijn! Wat de Centrale As kost, waarover je sneller uit Dokkum ontsnapt, kon ik zo snel niet bijeen googelen, en ook voor bovenstaande bedragen sta ik niet helemaal in want ze komen uit oude stukken. Maar dat het een lieve duit kost om Friesland voortvarend te asfalteren staat buiten kijf.
Mijn punt is: daar klagen mensen niet gauw over. Als er al discussie is, gaat die over het nut van zulke wegen. Maar meld hoeveel geld je in kunst gaat steken, en de boot is aan. Koop twee Rembrandts of laat de Afsluitdijk versieren door Daan Roosegaarde en de vergelijkingen met gezondheidszorg en voedselbanken vliegen je om de oren. Dertien miljoen voor Kunst! Zijn Ze Gek Geworden?
Begrijp me goed, ik heb geen idee of de plannen van Roosegaarde voor de Afsluitdijk interessant zijn. We weten er nog maar weinig van. Vorig jaar vertelde dat hij verchroomde keien wil neerleggen, en de energie-opwekkende vliegers die Wubbo Ockels heeft bedacht wil oplaten, maar dan met lichtgevende koorden. Klinkt mooi, maar dat zou het op Oerol ook zijn. Misschien bedenkt hij nog een trein, zou ook leuk wezen.
Maar daar gaat het niet om.
Het gaat erom dat er weer eens discussie is omdat er geld aan kunst uitgegeven wordt. Dat het maar een schijntje is vergeleken bij wat er in wegen wordt gestoken (terecht, hopen we maar) en dat daarover zelden iemand valt wijst op een houding over kunst waar ik liever niet over nadenk. (Overigens ben ik van mening dat alle plannen voor de Afsluitdijk, ook deze, moeten mislukken.
Maar dat heb ik hier pas nog geschreven.) asing.walthaus@lc.nl
<|endoftext|>
Vrijmarkten moet je eens in je leven proberen.
Daarom stond ik woensdagochtend om half zes al achter een klaptafeltje met dozen vol elpees van tweede garnituur.
Donna Summer. Mantovani.
James Last. B-52’s. Het beste uit Hawaii. Tussen mij en deze wereld, de reliplaat van Gert en Hermien. Operette-avond in Wenen. En een heleboel Alle
Dertien Goed-achtige verzamelplaten, met van die wulpse hoezenpoezen.
Donderdag was ik schor van de hele dag meezingen. Huilen is voor jou te laat, Shame shame shame, La ballade des gens heureux, De clown en andere klassiekers.
Soms deed een voorbijganger mee. Een mevrouw ging zo los op de Everly Brothers dat ik haar hun Greatest Hits cadeau deed. ,,Krijst drie tuten foar’’, zei ze. ,,In het nette hoor, niet plat op de bek.’’ Ik noteerde het meteen, want ik hield de dagopbrengst bij. ,,Kinst derbij sette: drie tuten fan Ria Valk. Want zo heet ik’’, zei ze. Voor alle duidelijkheid: ze was niet de Ria Valk.
,,Mag ik u wat vragen’’, vroeg een achtjarig jongetje, dat met een vriendje naar de elpees keek.
,,Heeft u ook Prince? Want dat vindt mijn moeder mooi.’’
,,Helaas’’, zei ik. ,,Wat deed je moeder vorige week toen ze hoorde dat Prince dood is?’’
,,Ze moest heel erg huilen’’, zei hij. ,,Eh - heeft u dan misschien andere muziek...’’
,,In het Engels’’, voegde zijn vriendje toe.
,,Ja, andere Engelstalige muziek die oudere mensen leuk vinden?’’
Onder de tafel zat net iemand in de dozen te kijken. ,,Zie jij een plaat met Engelstalige muziek die oudere mensen leuk vinden?’’, vroeg ik. Meteen stak hij Love zone van Billy Ocean omhoog, Met daarop het nummer When the going gets tough, the tough get going. ,,Je mag hem voor niks hebben, als ik jullie op de foto mag zetten’’, zei ik tegen de jongens. ,,Als je moeder het niks vindt, gooit ze hem maar weg.’’
Aan het eind van de dag maakte ik de kas op: 111,50 euro, drie tuten van Ria Valk en een foto van twee glunderende jongens met een plaat van Billy Ocean. Een uitstekend resultaat. asing.walthaus@lc.nl
<|endoftext|>
Gefeliciteerd met uw lintje, mocht u er een hebben gekregen. Het is u van harte gegund vanwege uw jarenlange inzet voor club, korps en kerk.
Die felicitatie is bedoeld voor u als persoon. Want als groep, zie de pagina’s verderop, vormt u een behoorlijk eentonige optocht van brave lieden. Niks op tegen, maar er is ook weinig
aan. Dat is al jarenlang zo. Je ziet het ook aan de bekende Nederlanders, dit jaar het kleurloze clubje Loretta Schrijver, Thom Hoffman, Natasja Froger, Geert van Brakel en Robert Kranenborg.
Die saaiheid komt van het gedoe met voordrachten door familieleden, bestuursleden, vrienden of medewerkers. Totaal achterhaald, anno 2016. Voordragen houdt in dat persoonlijke verdienste minder zwaar weegt dan wie je kent of in welke groep je zit. Daarom zijn er altijd zoveel mensen uit kerkelijke gemeenschappen, want die zijn daarop afgejaagd. Sportclubs doen er minder aan, daarom zie je minder lintjes in die kringen.
De mottenballenlucht rond de lintjesregen is in een klap verdwenen als je dat schrapt. Weg met die voordrachten, leve de loting. Een computer plukt, volkomen willekeurig, 2755 namen (zoveel lintjes waren er dit jaar, laten we het op 3000 afronden) uit het Nederlandse bevolkingsregister. De details moeten nog worden uitgewerkt, maar iedereen met een strafblad valt af, alle pasgeborenen tot ze vier zijn of zo, mensen met ernstige geestesziektes en misschien ook ouderen met Alzheimer.
Die 3000 krijgen een lintje.
Niet gekoppeld aan gemeente of provincie want dat slaat nergens op, zo lang het maar Nederlanders zijn.
Zo krijgt de vlotgebekte tabakshandelaar op de hoek ook eens wat, of die Turkse buurman, de weduwe met veel te veel katten in huis, of iemand die nog op de basisschool zit en piloot wil worden. Kijk eens wat een bonte lintjesregen je dan krijgt en wat een verrassende, fantastische, gevarieerde groep mensen het elk jaar gaat opleveren.
Alsof het Nederland zelf is. asing.walthaus@lc.nl
<|endoftext|>
De zomer van 1958 was qua weer niet een uitzonderlijk mooi seizoen en er gebeurden ook geen dingen die nu nog in geschiedenisboekjes staan. Maar die zomer werden zowel Prince, Kate Bush, Michael Jackson, Madonna als ik geboren, dat was wel opmerkelijk.
Vorig jaar waren we met zijn vijven goed voor 44 nummers in de Top 2000.
Die zomer van ’58 begint nu echter wat sinister te worden.
Michael Jackson ging als eerste, in 2009. Een totale verrassing, hij had nog een serie concerten in Londen op het programma staan. Het was een hartstilstand na een overdosis medicijnen.
Maar goed, dat kan. Mensen overlijden nu eenmaal, sommigen eerder dan anderen. Aan Michael Jackson was veel omgesleuteld en doktoren kunnen een keer een fout maken.
Toen was vorige week donderdag zomaar ineens Prince er niet meer. Het was griep, zeggen ze.
Dat is al wat geheimzinniger.
Natuurlijk sterven er mensen aan griep, maar vaak mankeert hen al iets of zijn ze een dagje ouder. Wij zomerkinderen van ’58 zijn weliswaar geen piepkuikens meer, maar toch ook niet hoogbejaard. Er begint zich een patroon af te tekenen.
De strijd is nu tussen Madonna, Kate Bush en mij. Wie van ons blijft het langst overeind?
Zij hebben een voorsprong, want vrouwen leven gemiddeld bijna vier jaar langer dan mannen.
Volgens een berekening die je ergens op een website kunt doen heb ik nog 24 jaar en 7 maanden te gaan en zij veel langer. Daar komt nog bij dat Madonna behoorlijk sport en Kate Bush me een type lijkt van superfoods en groene thee.
Als ik niet oppas geven zij me het nakijken, maar wat doe je eraan? Ook gaan sporten? Misschien blijf je er langer door leven, maar de extra tijd die je ermee wint heb je dan wel allemaal in dat sporten gestoken, dus het voegt niks toe. En thee drink je alleen als je ziek bent.
We gaan spannende jaren tegemoet, de meiden van ’58 en ik.
Het wordt hard tegen hard. asing.walthaus@lc.nl
<|endoftext|>
Quizvraag 1. Welk boek begint met de volgende zin: In een plaatsje in La Mancha, waarvan de naam mij niet te binnen wil schieten, leefde niet lang geleden zo'n edelman met een lans in zijn wapenrek, een antiek leren schild, een magere knol en een hazewind. (Hint: het is net zo vaak vertaald als de bijbel, zeggen ze.)
Quizvraag 2. Uit welk toneel
stuk komt: Te zijn of niet te zijn, dat is de vraag. (Hint: het wordt elke dag wel ergens ter wereld opgevoerd, zeggen ze.)
Quizvraag 3: Wat hebben 1 en 2 met elkaar te maken?
Vraag 3 is het moeilijkst, dus daar geef ik het antwoord maar op. Zowel Miguel de Cervantes, schrijver van Don Quichot, als William Shakespeare, schrijver van Hamlet, zouden op 23 april 1616 zijn overleden. Morgen vierhonderd jaar geleden dus.
Daarom is het feest in Engeland en Spanje, al pakken de Engelsen het beter aan dan de Spanjaarden, als we de Spaanse krant El País mogen geloven.
Mucho Shakespeare y poco Cer
vantes, kopte die.
Want waar in Engeland tal van festiviteiten zijn, en er ook nog eens 140 andere landen meedoen, is het in Spanje magertjes.
Ondanks de vorig jaar opgerichte Nationale Commissie met de Spaanse koning als erevoorzitter.
Wat voor feesten er komen, joost mag het weten. Sommigen spreken volgens de krant al van een mislukking. Wel kan iedereen die daar zin in heeft een Shakespeare-wandeling meemaken - vandaag in Madrid, morgen in Barcelona. Auw.
Quizvraag 4: wat klopt er niet?
Geen van beiden is overleden op 23 april, al houden instanties daaraan vast en heeft de Unesco 23 april zelfs tot Wereldboekendag uitgeroepen. Cervantes was al op de 22-ste dood en is een dag later begraven. Spanje had toen al ‘onze’ Gregoriaanse kalender, Engeland hield vast aan de Juliaanse, wat inhoudt dat Shakespeare zijn laatste adem uitblies op, omgerekend, 3 mei 1616. Elf dagen later dan zijn Spaanse collega. Toch houden mensen vast aan 23 april als literaire datum. Je kunt ze nog zo uitleggen hoe het echt zit, het blijft vechten tegen windmolens. asing.walthaus@lc.nl
<|endoftext|>
Als het anders was gelopen, was Cox Habbema een Europese filmster van formaat geweest, groter dan Monique, Renée, Carice of Johanna.
Zoiets als Catherine Deneuve. Maar de marechaussee heeft die loopbaan in de kiem gebroken.
Als negentienjarige studente was ze onderweg naar Nice met zanger Charles Aznavour. ,,De ‘Enkele reis voor dit welgeschapen meisje’ Franse zanger had voor dit welgeschapen meisje met lang donkerblond haar en lichte ogen een enkele reis eersteklas ticket gekocht (voor 384 gulden)’’, berichtte deze krant in 1963.
De zanger had haar meegevraagd naar de Rivièra, waar ze zijn moeder en dochter kon ontmoeten, en naar het filmfestival in Cannes. ,,Ik had daar natuurlijk wel zin in’’, zei ze.
De DC-7 van Finnair taxiede al over de startbaan, maar keerde ineens om. De studente werd door de marechaussee uit het toestel geplukt. Habbema was minderjarig. En zo werkte de marechaussee destijds: zo’n jong meisje lieten ze passeren, maar ze belden wel haar familie. In dit geval een broer van haar vader, want haar ouders waren op vakantie in Luxemburg.
Oom zei: ,,Ze mag niet vertrekken.’’
Aznavour nam afscheid met een handkus. Zijn Nederlandse impresario was minder hoffelijk: ,,Rond elke artiest van wereldnaam dwarrelen zulke meisjes.’’
Hij had de zanger nog gewaarschuwd, maar die vond haar ,,ergens wel sympathiek, hoewel ze nogal slonzig was naar mijn idee”.
Ze belandde in Nederlandse films, zoals een vroege van regisseur Nikolai van der Heyde (die uit Leeuwarden komt, trouwens) naast Liesbeth List.
Later speelde ze in films uit Oost-Duitsland, zoals de dure sciencefictionfilm Eolomea, die de Amerikaanse productie 2001 A space odyssey moest evenaren.
Dat lukt niet, maar de film is desondanks het bekijken waard en als iemand de muziek ervan op plaat heeft, wil ik die wel overnemen.
Toch: als ze destijds Cannes had gehaald, met Aznavour aan haar zijde, was het absoluut anders gelopen. asing.walthaus@lc.nl
<|endoftext|>
Cor Boonstra, de allerhoogste baas van Philips (destijds) en voorzitter van de raad van bestuur van Sara Lee (destijds) zegt het zelf: Senseo is niet lekker. Een verrassing kan dat niet zijn. Een paar jaar geleden terug zei topman Jan Bennink van Douwe Egberts ook al zoiets. Zelf merken we het aan de slappe smaak, het vage
schuim en de lichte buikpijn na twee kopjes.
Toen Boonstra de baas was bij Philips heeft hij ervoor gezorgd dat die snotterpijp-met-koffiepads op de markt kwam, vertelt hij in het boek dat net over hem is verschenen. Philips en Douwe Egberts werkten er al een tijd aan, maar dat vlotte niet. Volgens Boonstra gunden de twee bedrijven elkaar de eer niet van de nieuwe koffiemachine. Boonstra sloeg - vertelt een anonieme ‘insider’ - iedereen met de koppen tegen elkaar, kwam de koffie persoonlijk proeven en zorgde ervoor dat het in 2001 voor elkaar was.
Even over dat proeven. ,,Ik vond dat er niet genoeg aandacht was voor de kwaliteit’’, zegt Boonstra nu, in het boek.
,,Er had veel betere koffie gemaakt kunnen worden. (...) Voor Douwe Egberts had het beter gemoeten.’’ (Hij heeft het er niet eens over dat Douwe Egberts stiekem steeds wat minder koffie in die pads stopte, tot dat in 2012 aan het licht kwam en ze het weer op oorspronkelijke sterkte brachten.) Toch gaan we dit apparaat verkopen, zei hij, want we hebben er nu vier jaar aan gesleuteld. ,,Als ik ergens goed in ben is het druk op de ketel zetten.’’ Zakelijk gezien had hij gelijk. In vier jaar werden er meer dan vijftien miljoen van verkocht. Hoeveel er inmiddels zijn, kon ik niet achterhalen. Zo zijn topmannen: Senseo kan vies zijn, maar het verkoopt en daar gaat het om.
Het boek over Boonstra heet Boonstra: 19 lessen uit het leven van Nederlands meest dwarse CEO. Dit kun je zien als les nummer 20, misschien wel de belangrijkste: naar de milieustraat met dat kreng. Het leven is te kort voor belabberde koffie. asing.walthaus@lc.nl
<|endoftext|>
‘We hebben een aantal steden bevrijd en je hebt van je leven nog nooit zoiets gezien’, schreef de jonge soldaat Don White op 17 april 1945 aan zijn ouders in Canada. ‘Als de Duitsers een keer verdreven zijn en je komt de stad binnen, komt iedereen naar buiten met vlaggen. Ze dringen zo rondom de auto’s dat je bijna niet vooruit komt. Je auto is
gewoon een groot boeket bloemen.
Meisjes zoenen je en mannen schudden je hand er bijna af. Sommigen zijn zo blij dat ze huilen.’
Don White, nu 91, was een van de achttien bevrijders van Leeuwarden en Friesland die hier vorig jaar waren. Een humoristische man, ik heb een paar keer met hem gepraat en - het mooiste van alles - bij hem in een open auto gezeten tijdens een nieuwe zegetocht door Leeuwarden.
Iedereen zwaaide en juichte, Don zei enkel: ,,Oh boy, oh boy.’’
De bevrijding van Leeuwarden is vandaag 71 jaar geleden. Om negen uur wordt een vlag gehesen bij het Leeuwarder stadhuis.
In Petawawa, Canada, de legerbasis van de Royal Canadian Dragoons waar Don ook bij zat, hijsen ze eveneens een vlag en denken ze aan Leeuwarden.
Hoe zou het met Don zijn? En met die zeventien andere stokoude mannen uit Canada die hier waren? Die ene uit Montreal, die Okill Stuart heette, bijvoorbeeld.
Hij zat in een rolstoel, maar het WTC-hotel wilde hij per se lopend in, en hij leunde daarbij op mijn arm. Door zijn kleren heen voelde je de botten. Hij was 94 en is nu waarschijnlijk 95.
,,Het gaat goed met de oude mannen’’, zegt Koos Pot, die geregeld contact met ze heeft.
,,Ze zijn allemaal nog in leven.
Deze zomer gaat een aantal van hen naar een herdenking in Italië. Als de zon daar op zijn heetst is, geweldig toch?” In augustus was ze nog in Canada.
,,Weet je, het is daar natuurlijk ook wel relaxed.”
Ze zijn er allemaal nog, die bevrijders van afgelopen jaar, en het gaat ze goed. Oh boy oh boy. asing.walthaus@lc.nl
<|endoftext|>
Straks komen de belevingsvluchten van de F-35, de nieuwe Nederlandse straaljager.
Globaal is het plan: eerst vliegen met een F-16, die we al jaren hebben, dan met een F-35 er achteraan. Dan kun je het verschil horen, thuis, op het erf, in de babykamer, op straat, op school, noem het allemaal maar op. Een goed idee, iedereen kijkt ernaar uit.
Maar er is een probleem, dat ik me gisteren pas realiseerde.
Met veel andere pers was ik uitgenodigd op de vliegbasis, om een stukje bij te wonen van Frisian Flag, de luchtmachtoefening samen met andere landen.
Je wordt met zijn allen in een bus geladen en met een groen hesje aan naast de startbaan gezet, waar een parade van straaljagers begint.
Foto’s hoefde ik niet te maken, dus ben ik er met de rug naartoe gaan staan. Beetje zonde, want die toestellen zijn behoorlijk indrukwekkend, maar ik wilde weten of ik het verschil kon horen tussen het ene toestel en het andere. Het is daar immers een stalenboek van belevingsvluchten.
Dat was nog niet eenvoudig.
Het is al moeilijk om te doorgronden hoe iets precies klinkt, laat staan om het te onthouden.
Alle straaljagers hebben een grondtoon, geen doorlopend geluid maar een lage grom met iets rommelends en scheurends, dat je voor een deel hoort en voor een deel voelt. Ooit toonde iemand me een peperdure autostereo, die zo luid kon dat je niet meer in de auto kon zitten. Daar moest ik aan denken.
Daar komen allerlei andere tonen bij, die per type verschillen.
Zo begint de F-16 een beetje fluitend, of hees-gierend zo u wilt, terwijl andere types meer een blazend geluid maken. Als een passerende vrachtwagen in een regenbui, maar dan lager.
Een andere (ik keek stiekem, het was een Finse F-18) siste vooral.
Maar als ik ze nu op een bandje zou horen, zou ik ze niet meer herkennen.
Conclusie: het is maar goed dat ze bij die belevingsvluchten straks ook metertjes neerzetten. asing.walthaus@lc.nl
<|endoftext|>
De Afsluitdijk, een combinatie van weg en dijk, is een van de allermooiste dingen van ons land. Zoveel is er te zien, zo oer-Nederlands is hij.
Alles aan de Afsluitdijk kan beter, en toch is hij weergaloos.
Als je hem op de kaart ziet denk je dat er uitzicht is over twee grote plassen water. Maar aan de ene kant ligt de dijk in de weg. De andere biedt evenwel
een fabelachtige blik op het IJsselmeer, soms een en al flonkering, soms woeste grijsheid.
Bij duisternis stop ik wel eens, voor wildplassen.
Zou je zelf zo’n dijk tekenen, dan zette je een rechte streep door zee. Hier zit een bocht in.
Je denkt ook: dat monument op het punt waar de boel in 1932 dicht ging, zal precies halverwege staan. De aanleg van twee kusten af ging vast gelijk op.
Maar nee, het staat dichter bij Noord-Holland.
Het is ook meer een markering dan een monument. Je kunt een trap op om de Waddenzee te
zien, er is een relief van Hildo Krop (die van dat lelijke beeld van Troelstra bij de Oldehove) en er staat Een Volk Dat Leeft Bouwt Aan Zijn Toekomst. Hollands glorie, maar bescheiden.
Verderop hebben ze het beeld van ingenieur Lely neergezet van Mari Andriessen (van De Dokwerker), dat eerst helemaal bij Den Oever stond. Ook mooi: dit is een land met nauwelijks pompeuze ruiterstandbeelden voor vorsten of militairen, ons markantste beeld is van een brave waterbouwkundige die met de pen in de hand achter zijn bureau is gestorven.
De dijk is zo onvolkomen dat ze er altijd aan werken. Altijd is er wel een verkeersomleiding bij een van die oogstrelende jarendertig sluizen. En elk jaar zijn er nieuwe plannen om iets met de dijk te doen, waar je meestal nooit meer iets van hoort. Nu ligt er zelfs een hele stapel plannen, zie de krant van zaterdag.
Mooi hoor, vissen en scheepswerven hebben er baat bij. Maar heimelijk hoop ik dat ze allemaal mislukken. En de Afsluitdijk kennende gebeurt dat ook.. asing.walthaus@lc.nl
<|endoftext|>
Tot en met dit weekeinde staan mensen met koptelefoons op in het Groninger Museum nog naar Life on Mars? te luisteren. Dat fijne nummer van David Bowie, dat vermoedelijk over een ontevreden pubermeisje gaat: It’s a god-awful small affair / to the girl with the mousy hair / but her mommy is yelling no / and her daddy has told her to go.
Als het goed is, zit het lied u nu ook in het hoofd, anders hoeft u eigenlijk niet verder te lezen.
Zo’n liedje kun je thuis ook wel horen, maar in het museum krijgt het iets bijzonders. Daarom ben ik blij dat ik op het nippertje nog naar Groningen ben geweest. Mooie tentoonstelling overigens. (Al waren de Engelse infoteksten soms belabberd in het Nederlands vertaald.)
Zo’n beetje iedereen die met Bowie gewerkt heeft was voor deze tentoonstelling geïnterviewd, op zijn tandarts na. Dus blijft het een raadsel waarom zijn wrakke gebit uit de jaren zeventig later ineens had plaatsgemaakt voor van die stralende, Amerikaanse tanden. Hoorde dat bij de rollen die Bowie speelde of was hij gewoon bang voor de tandarts en heeft iemand hem overgehaald?
Bij eerdere liedjes kon ik me al moeilijk inhouden, maar bij Life on Mars? begon ik zacht mee te zingen. It's on America's tortured brow / That Mickey Mouse has grown up a cow. Hardop zingen durfde ik niet tussen al die anderen met koptelefoons, wat meewiegen wel. Toen viel het me op.
Hier klonk overal muziek, maar geen mens bewoog. Iedereen liep ernstig en aandachtig rond, als op een schilderijententoonstelling.
O interessant zeg, kijk hier is hij in zijn Berlijnse periode, kijk toch eens.
Ook bij andere liedjes was het zo. Alleen boven waar een soort live-optredenszaal was met grote schermen schommelde iemand mee met Rock ‘n’ Roll Suicide. Maar bij All the young dudes hield ze er alweer mee op.
Zo hoort dat in een museum. asing.walthaus@lc.nl
<|endoftext|>
De tekst van de Associatieovereenkomst tussen de Europese Unie en de Europese Gemeenschap voor Atoomenergie en haar lidstaten, enerzijds, en Oekraïne, anderzijds (met bijlagen, protocollen, gezamenlijke verklaring en slotakten) heb ik hier voor me liggen en ik heb er wat in gebladerd. Ik lees graag, maar ik had niet gedacht dat ik zoiets ooit zou doorne
men. Daarom weet ik nu dat die lidstaten bestaan uit zes koninkrijken, achttien republieken, een groothertogdom en Ierland, Hongarije en Roemenië, drie landen die verder niks zijn.
Vorstendom Andorra en de republiek San Marino mogen ook een beetje meedoen.
Ook weet ik dat Oekraïense wijnstreken straks beschermde namen zijn en dat daar een subcomité voor komt. En dat films beschermd zijn tot zeventig jaar na de dood van de laatste belangrijke medewerker. Dat zijn de schrijver, de componist, de regisseur, acteurs horen daar dan weer niet bij.
Er staan veel meer weetjes in.
Maar dit soort verdragen, die in Brussel bij alle wanden op liggen, hoef ik gelukkig zelden te lezen. Daar zijn specialisten voor en politici om erover te beslissen.
Dat kan misschien beter, maar ik wil het toch graag zo houden. Mijn brood bak ik ook niet zelf, ik melk geen koe en ik bouw al helemaal geen nieuw model elektrische auto.
Daarom had ik me voorgenomen niet te gaan stemmen. Dan wordt de 30 procent hopelijk niet gehaald en gebeurt dit niet snel weer. Anders is het vandaag Oekraïne, morgen Moldavië of het rare dwergstaatje Transnistrië en kom je aan een gewoon boek niet meer toe.
Als die 30 procent wel gehaald dreigt te worden, dan moet je natuurlijk wel, om Ja rood te kleuren. Vraag is alleen: hoe weet je dat? De NOS gaat geen opkomstpercentages doen, wat nogal een afgang is. Amsterdam, Rotterdam, Utrecht en Den Haag gelukkig wel, dat geeft houvast.
Ik hoop dat Leeuwarden het ook doet. Anders moeten we daar maar eens een referendum over houden.
<|endoftext|>
De muren van het Historisch Centrum Leeuwarden trilden, zo enthousiast vertelde historicus Thomas von der Dunk over torens in het algemeen, en die van Leeuwarden in het bijzonder. ,,Die man het geen microfoon noadich’’, zei een bezoeker. ,,Mien moeke sei froeger: die het een stem as een skeet in een blikken pan.”
Dat hield zelfverklaarde toren
gek Von der Dunk niet tegen, die schetste hoe Nederland begin zestiende eeuw nog volop in de gotiek zat, terwijl onder de Alpen de renaissance al was begonnen, met gebouwen die waren afgekeken van de klassieke oudheid. Toen hier de Oldehove werd neergezet, een plompe steenmassa scheef de hoogte in, was in Rome al met de bouw van de Sint Pieter begonnen, een en al koepel en zuilengalerij.
Maar ook hier was vernieuwing, Begin 1500 doken overal in Europa uien bovenop torens op. ,,Elke provincie heeft ze wel’’, wist Von der Dunk en toonde een dia van Deinum. ,,Jullie hebben er maar een, maar het is wel de oudste van Nederland, uit 1589.”
Zijn theorie: die ui komt uit het Heilige Land. Pelgrims in Jeruzalem zagen de rotskoepel op de Tempelberg in Jeruzalem (met dat gouden dak) abusievelijk aan voor de tempel van Salomo uit de Bijbel. Daar wou je thuis ook wel een stukje van hebben, daar kwam het op neer, ,,zoals je nu uit Parijs een Eiffeltorentje meeneemt.” Zo ontstond die ui-vorm. ,,Bij vergissing.
Kunstgeschiedenis is een optelsom van misverstanden.’’
Omdat hij zoveel wilde vertellen, was het uur eerder voorbij dan zijn verhaal. ,,Ik had ook nog wat andere Friese torens’’, zei hij met spijt in de stem.
,,Maar die schenk ik u.’’ Zo makkelijk kwam hij er niet vanaf.
Een handjevol luisteraars bleef hangen en kreeg dat stukje alsnog, als een toegift bij een concert. Na afloop signeerde hij zijn recente torenboek (Torens versus traditie). Hoe wordt een mens eigenlijk torengek, vroeg ik hem. ,,Daar moet je op je tweede mee beginnen’’, antwoordde hij (hij is 55). ,,Anders lukt het niet meer.” asing.walthaus@lc.nl
<|endoftext|>
Dat volgens de provincie de beste initiatieven ‘fan ûnderen op’ komen, behalve met dorpswindmolens.
Dat het twee minuten voor twaalf is voor de Europese Unie uit elkaar valt.
Dat het elitair is.
Dat Ameland in 2020 geheel onafhankelijk is van energieleveranciers van buiten het eiland.
Dat al het geld naar buitenlanders gaat.
Dat de organisatie achter Culturele Hoofdstad 2018 transparant is en open staat voor iedereen.
Dat het moet, omdat het traditie is.
Dat Amerikaans onderzoek dit uitwijst.
Dat de verdubbeling van de weg naar Dokkum een verkeersprobleem oplost.
Dat we steeds bewuster eten.
Dat de komende fusie een enorme besparing oplevert.
Dat er al 40.000 likes zijn op Facebook.
Dat Drachten steeds gezelliger wordt.
Dat er woensdag een referendum is over het associatieverdrag met de Oekraïne.
Dat volgens peilingen de PVV bij verkiezingen nu een meerderheid zou krijgen.
Dat het ligt aan interimmanagers die het bedrijf niet kennen.
Dat Leeuwarden een festivalstad is.
Dat de media erachter zitten.
Dat het binnen budget zal blijven.
Dat er in Opsterland niets aan de hand is en buitenstaanders van een mug een olifant hebben gemaakt.
Dat het eigenlijk een uit de hand gelopen hobby is.
Dat je vrouw en je kinderen niet meer veilig over straat kunnen.
Dat het alles overziend achteraf geen schoonheidsprijs verdient.
Elke keer als je zoiets hoort, verwacht je er de uitroep ,,één april!’’ achteraan. Maar mensen zeggen het het hele jaar door.
Vermoedelijk is dat juist de grap. asing.walthaus@lc.nl
<|endoftext|>
A De toekomst Als je lang genoeg aan de bar blijft zitten, je praat met iedereen en je neemt nog eens een biertje, gaan alle verhalen die je hoort door elkaar lopen. Uiteindelijk kom je thuis met een kop vol getater.
Hoe Simon Carmiggelt na afloop van zo’n avond een afgerond portretje van een caféganger kon tikken is me een raadsel.
Hij dronk er ook bij, en niet alleen appelsap. Een bandopname- apparaat was onpraktisch geweest, want je hoort bij het terugluisteren alleen geroezemoes en getinkel van glazen. Hij zal wel ergens een notitieboekje hebben gehad, maar dan is het
nog niet simpel. Aantekeningen maken als iemand je een verhaal vertelt maakt mensen al snel achterdochtig. Het kan zijn dat Carmiggelt vaak naar de wc ging, om dan snel wat trefwoorden op een papiertje te krabbelen.
Het allerhandigst is het bierviltje.
Goede brouwers weten dat mensen daar vaak hun toevlucht toe nemen. Daarom laten ze een kant van elk bierviltje onbedrukt. Dan kan de vrouw die je per se haar liposuctie wil laten zien er haar telefoonnummer op schrijven. Of je noteert de inval die het begin moet worden van een gedicht dat de mensheid verstomd zal doen staan. Als het goed is kun je het de volgende dag nog lezen en begrijpen. Voor me ligt het viltje van zaterdagavond, toen ik met J aan de bar zat. Het is in vijf stukken gebroken, maar de krabbels zijn nog te zien. J is in de veertig en kok, maar misschien werkt hij ook wel bij de dijkophoging. Dat heb ik dan weer niet goed opgeschreven, maar dat is ook niet interessant.
Het interessante was hoe blij J was. ,,Het wordt steeds fijner als je ouder wordt’’, zei hij. ,,Vroeger was ik onzeker, ik wist niet wat ik wilde en wat ik moest, ik kon me geen houding geven. Nou kan dat me niks meer schelen, ik doe waar ik lol in heb. Ik word steeds gelukkiger, echt waar.’’
Dat is nog eens goed nieuws, zeker aan een bar. In een week als deze hoor je daar veel radicale oplossingen voor terrorisme en het vluchtelingenvraagstuk. J keek me strak aan en zei: ,,Ik denk dat de toekomst heel erg mooi wordt.’’ Razendsnel greep ik dat viltje. asing.walthaus@lc.nl
<|endoftext|>
Een bejaarde dame met een hoofddoekje en een zorgelijke blik was in een rolstoel bij de roltrappen van V&D gezet. Af en toe streek ze zuchtend met haar hand over haar gezicht. Soms legde een familielid iets bij haar neer, dat ze straks in een keer gingen afrekenen.
Dan haastten ze zich weer naar nog meer voordeel. Even hoger bij de roltrap stond de
reclametekst: ,,We blijven je verrassen.’’
Dit was Vroom en Dreesmann.
De zaak was uitgekleed, letterlijk, her en der stonden groepjes etalagepoppen achter linten met prijzencircus. De winkel was verkleind met wanden van wit plastic. Waar de doorgang was naar het restaurant hing nu een handgeschreven tekst VLUCHTROUTE.
Maar vluchten deed niemand.
Drommen mensen verdrongen elkaar in de gangetjes tussen serviezen, panty’s, kussens, speelgoed, oorbellen, rolkoffers,
boeken. De afdeling beddegoed was leeg, op wat slordig neergegooide handdoeken in de rekken na. Er liepen veel mensen met hoofddoekjes en er klonk naast Fries ook Gronings: ,,Dit zijn enkel grote maat’n.’’
Kopers stonden met de armen vol spullen in de minstens vijftig meter lange rijen bij de kassa’s.
,,Hij is nog niet een stap verder, zie je dat?’’, zei een vrouw. ,,Daar ga ik niet achter staan voor die twintig procent.’’- ,,Het wordt steeds goedkoper’’, wist haar man. ,,Elke dag een beetje en de laatste dag geven ze het voor niks weg.’’
Net als bij een treinramp of een langzaam zinkend schip kon je je ogen er niet vanaf houden.
Al die spullen, al dat gegrabbel, al dat gedrang, dat warenhuiskarkas, het was een orgie van armoedigheid. Zo moet de hel eruit zien, of in elk geval het voorportaal. Toen ik wat foto’s maakte trok een vrouw, ook met fototoestel, aan mijn jas. ,,Hier moet u heen’’, wees ze. ,,Daar staat een pop met een kapotte panty. Dat is een symbool voor deze hele winkel.’’ asing.walthaus@lc.nl
<|endoftext|>
Nu heb je wel echt het gevoel dat het dichtbij komt’’, zei mijn tafelgenoot gisteravond boven zijn salade met warme geitenkaas.
Het gesprek ging natuurlijk over de aanslagen in Brussel. We hadden ‘s morgens allebei aan de tv gekluisterd gezeten.
Hij had kennissen gebeld die vlakbij de stad wonen, en met wie het goed gaat. Zelf mailde ik
met Rik Jellema, opgegroeid in Leeuwarden, nu schepen in Etterbeek en vertaler bij de Raad van Ministers van de Europese Unie. Hij zat op zijn werk, precies tussen metrostations Maalbeek en Schuman, en mocht niet naar buiten. ,,Collega's die met de metro naar het werk kwamen, hebben een luchtverplaatsing gevoeld, maar zijn er voor zover ik weet net aan ontsnapt.’’
Ben je bang, vroeg ik. ,,Niet banger dan anders, maar voel wel voor het eerst bijna aan den lijve wat terreur betekent. Zo dicht bij: onder mijn bureauraam!’’
Later mocht hij er wel uit, en mailde hij: ,,Onwezenlijke stilte op straat en in de lucht.
Voorjaar in het Jubelpark onder de rook (vaste uitdrukking) van de Grote Moskee, waarheen we moesten evacueren: je hoort vooral de vogeltjes in de bomen.
Surrealistisch. Ceci n'est pas un printemps! En morgen? ‘Gewoon’ werken. We weten het niet.’’ Hij sloot af met: ,,Het komt steeds dichterbij.’’
Dichtbij, daar was hij weer.
Mijn tafelgenoot vond het ronduit beklemmend, zoals de terroristen langzaam naderbij lijken te sluipen. Hij had zich bij de aanslagen in Parijs al ongemakkelijk gevoeld: ,,want daar kom je wel eens.’’
Maar nu het in Brussel was gebeurd, bekroop hem echt een huiverig gevoel, want daar komt hij geregeld. ,,Straks is Amsterdam aan de beurt’’, voorspelde hij.
Die paniekerige gedachtengang is precies het doel van terrorisme. Trap er niet in.
Dichtbij is het altijd geweest, maar het gebeurt in feite heel erg weinig. asing.walthaus@lc.nl
<|endoftext|>
Ik ging naar de beurs Wonen & Co om mezelf te zien.
Daar ergens tussen de steigerhouten tafels, de pornobanken, de scootmobiels, de tuinhuisjes, het tafellinnen en de food trucks moest een kartonnen pop van mij staan. Iets kleiner dan in het echt had ik al gehoord.
Jezelf ongegeneerd met kartonnen poppen en reclames
naar voren schuiven heet branding, op zijn Engels. Er zijn grote voorbeelden van. Walt Disney, die brandde als de beste. Ook Madonna, Michael Jackson, David Bowie en Adele zijn brandmeesters. Ook een gouden combinatie: moord en brand.
Zie Jesse James, Billy de Kid, Jack de Ripper. Je maakt van jezelf een merknaam, daar komt het op neer.
Ik brand slecht. Zo is de foto boven dit stukje verouderd, want ik heb al een jaar een andere bril, de dame die hem mij verkocht begint er elke keer over. ,,Maak nou eens een nieuwe foto’’, zegt ze dan. ,,Dat is ook goed voor mijn bedrijf.” Branding!
Dat ik daar als kartonnen pop sta, net als een aantal collega’s, heb ik ook niet zelf bedacht.
Anderen in dit bedrijf kwamen ermee. Dan kunnen bezoekers ‘de mensen achter de krantenartikelen’ eens zien. En als we er zelf gingen rondlopen, konden ze ook nog eens gratis en voor niks met ons praten.
Dat laatste stelde weinig voor, de meeste bezoekers spraken met elkaar. De enige die over de krant begon vond dat er te weinig nietjes in zitten, vooral op vrijdag. Klopt, maar dat is iets technisch, ik kon hem een doos losse nietjes sturen maar die hoefde hij niet.
Dus slenterde ik wat over de beurs, waar elke kraam een brandpunt is. Af en toe trof ik zo’n kartonnen pop van een collega. Mezelf vond ik terug bij de gardertp, behalve ik, dus of de branding effect had vraag ik me af. Maar er is geen ontkomen aan. Wie zichzelf niet brandt, moet op de blaren zitten. asing.walthaus@lc.nl
<|endoftext|>
Het leek wel een reünie van de jaren negentig van de Friese cultuur, gistermiddag bij Tresoar in Leeuwarden. ,,De stad van de eeuwig aanstormende knuffeltalenten’’, zoals Huub Mous hem op zijn weblog typeerde.
Ik begin over Mous, want de kunstpaus met emeritaat en scherpe pen presenteerde er zijn nieuwe boek, De Fries die in de
toekomst sprong. Over de jaren zestig, toen Friesland de moderne tijd ontdekte - zie elders in deze krant.
In de zaal onder meer Ed Bausch, oud-directeur van Theater Romein, en Jaap Bruintjes, oud-directeur van Museum Drachten (,,het selecte gezelschap van gesjeesde directeuren’’).
Kunstenaar Ids Willemsma (,,een natuurtalent dat letterlijk bij de natuur in de leer is geweest’’), journalist Andries Veldman (,,Overigens, het buikje van Andries Veldman mocht er wezen’’) en ikzelf (,,Asing Walthaus is een lul!’’).
Alle citaten hierboven pluk ik uit oudere stukjes op Mous’ weblog, in de ,,pamflettistische stijl waarin Huub af en toe de plank volledig misslaat’’, zoals Oeds Westerhof het gisteren noemde. Westerhof was in de jaren negentig directeur van Keunstwurk en van Mous.
Toen Westerhof zich jaren later inzette voor het binnenhalen van de titel Culturele Hoofdstad, oordeelde Mous op zijn weblog dat die nog geen deuk in een pakje boter kan slaan. Toen die titel werkelijk binnen was, nodigde Westerhof Mous uit voor een biertje. Hij gaf hem een in fraai papier gewikkeld pakje boter met een handgeslagen deuk.
Misschien was het in ruil daarvoor dat Mous nu Westerhof weer het eerste exemplaar van zijn boek aanbood. ,,Ik heb je vaak bekritiseerd en ik zal dat ook blijven doen’’, zei hij erbij.
Westerhof sloeg terug met een recensie die hij blijkbaar al paraat had. Anders dan op Mous’ weblog, zei hij, ,,zit hier geen humor in’’.
Was sich liebt, das neckt sich, zeggen de Duitsers. asing.walthaus@lc.nl
<|endoftext|>
Het voordeel van een vakantie met late pubers en hun smartphones is dat je kennismaakt met nieuwe, onbekende verslavingen.
Op mijn telefoon zit daarom sinds kort 1010! Dat is een spelletje dat eigenlijk te simpel is om het over te hebben. Het doet denken aan dat Russische spelletje Tetris, met neerdalende blokjes die je een slim plekje moet
geven, maar dan nog eenvoudiger.
Het heeft ongeveer de moeilijkheidsgraad van Bubble Shooter, ook zoiets onnozels waar je maar niet mee kunt stoppen. En bij alles klinkt een druk, maar niet onaangenaam getinkel van een elektronisch xylofoontje. Bliepbliepbliepbliep.
Als ik op het toilet zit, zet ik het uit, anders krijgen mijn collega’s iets door. 1010! heeft een veldje van tien bij tien blokjes, waar je vormpjes van één tot negen blokjes in moet passen. Is een rij of een kolom vol, dan verdwijnt die en krijg je punten. Als er geen ruimte meer is voor de vormpjes ben je af. Dat is alles.
Hij onthoudt je hoogste stand, in mijn geval 3885, hoger dan de late pubers die me aan dit spel hebben gebracht. Dat geeft een enorme voldoening.
Ook de gedachte dat we door het te spelen iets goeds doen voor Turkije is plezierig. Want 1010! komt van een softwarebedrijf uit Istanbul, Gram Games.
Het was opgericht door een jongen die het geld ervoor onder meer had verdiend als schaapherder.
Maar herfst 2014 stond Gram Games op het punt van omvallen, er was nog 25.000 dollar in kas. De vijf medewerkers maakten in een dag dit spelletje en onverwacht begon een zegetocht rond de wereld. De eerste twintig dagen werd het twee miljoen keer gedownload. Op het moment dat u dit leest zitten wereldwijd honderdvijftigduizend mensen het te spelen.
Wie er niet van heeft gehoord kent te weinig late pubers en loopt nog verder achter dan ik.
Een waarschuwing: door de eenvoud is het zo verslavend dat je het zelfs doet tijdens de titels van House of Cards (ervaringsfeit). asing.walthaus@lc.nl
<|endoftext|>
Voor ons in boekhandel Van der Velde liep een mevrouw met kort haar en in haar armen een stuk of drie, vier boeken die ze al had uitgezocht. Wij liepen doelloos te kijken wat er zoal aan nieuwe oogst ligt, zoals je doet als het zaterdagmiddag nog te vroeg is om wijn te drinken.
Misschien moesten we een boek van of over Duitsers ko
pen, de Boekenweek was tenslotte begonnen. Maar misschien ook niet.
,,Kijk je wel eens naar De Wereld Draait Door?”, vroeg ik J., die daar met me was. Zelf zie ik het zelden, meestal pas achteraf op Uitzending Gemist, als BN’ers elkaar in het programma om de oren hebben geslagen en iedereen het erover heeft. Anders kun je niet meepraten. Ik dacht eraan vanwege de stapel Kom hier dat ik u kus van Griet Op De Beeck, waar een vuurrood zegel op het omslag meldde: Boek van de Maand bij DWDD!
Nog voor J. kon antwoorden, zei de mevrouw met grote stelligheid: ,,Dat is een práchtig boek.’’
Het herinnerde me aan de keer dat ik bij de Drie Gezusters in Groningen koffie zat te drinken en een wildvreemde zomaar tegen me zei: ,,Weet u wat nou echt een goed boek is? Oblomov, van Gontsjarov.’’ Dat heb ik destijds meteen gekocht en gelezen. De man bleek gelijk te hebben. Ik heb hem nooit meer getroffen, dus ik heb hem niet kunnen bedanken.
Maar ik was nu niet in de stemming om te kopen. Een boek koop je in een minuut of twee maar dan belandt het thuis op de stapel Te Lezen Boeken (Japanners noemen zulke boeken tsundoku) en daar liggen er al te veel van. Dat zei ik tegen J. en de mevrouw hoorde het.
,,Denkt u dat ik deze boeken niet ga lezen?”, zei ze strijdbaar, terwijl ze haar stapeltje omhoog hield. ,,Die lees ik echt wel hoor.
Ik zit ook op een leesclub.”
Weg beende ze. Naar de kassa.
Er was geen tijd te verliezen. asing.walthaus@lc.nl
<|endoftext|>
Joe troffen we de eerste dag al op het cruiseschip, een lange, wat fletse jongen in felgekleurde bermudas, loshangende tanktops en op slippers. Hij liep met een bierflesje door de gang en begroette ons als oude bekenden.
,,Nu al aan het bier?”, vroeg ik.
,,Het is spring break!”, zei Joe, voorjaarsvakantie dus. ,,Wat moet je anders?” Joe bleek een
Duitser te zijn. Hij was in Florida geboren, maar zijn ouders waren Duits en hij had een Duits paspoort.
Zijn hut was verderop in onze gang, om de hoek.
Die ouders hebben we tijdens de cruise nooit gezien, maar Joe de Duitser kwamen we vanaf dag één voortdurend tegen en hij was steeds slechter bij stem.
’s Morgens bij het ontbijt, overdag bij de cafés op de Bahamaeilanden die we aandeden, ’s avonds bij de pool-party of bij feesten in de discotheek aan boord.
Daar hadden mensen als Joe maar een klein zetje nodig om helemaal uit hun bol te gaan.
Het was immers spring break.
Gangmakers organiseerden spelletjes waarbij mannen bij elkaar op schoot gingen zitten met een ballon tussen hen in en pompend op en neer bewogen tot de ballon knapte.
Joe bezat een onuitputtelijke voorraad gekleurde bermudas, maar op de avond van het Captain’s Dinner, waar je in het net moest verschijnen, droeg hij een lichtgrijs pak met stropdas en leek hij de jongste medewerker van de Deutsche Bank.
Op een middag hoorde ik Joe op de gang om de hoek met twee meisjes praten. Zo te horen was er nog een jongen bij.
,,Laat je tieten zien’’, zei één van beide jongens. ,,Je bent hier toch aan boord, dus dan kun je net zo goed je tieten laten zien.’’
,,Ik laat jou mijn tietjes zien’’, bood de andere jongen aan.
Daarna was het een tijdje stil of ze spraken zo zacht dat ik het niet hoorde. Tot een van de meisjes riep: ,,Oh my God! You fucking whore!”
Spring break. Wat moet je anders? asing.walthaus@lc.nl
<|endoftext|>
We maakten een cruise door de Bahamas met twee families door elkaar. Om het als zo’n ouderwets raadsel te omschrijven: er waren twee opa’s, een oma, vijf vaders, vijf moeders, zes dochters, zes zoons en zes kleinkinderen.
Rara met hoeveel waren we.
Nog wat hints. Het waren drie generaties. Kleinkinderen van
ruim rond de twintig, dan wij, de veertigers/vijftigers en ten slotte die twee opa’s en oma, van in de tachtig.
Daar wordt zo’n gezelschap gevarieerd van. Er waren braniejongens, die het uitschaterden toen ze een hotel zagen dat Di Lido heet. ,,Kijk, daar staat dildo!’’, riepen ze. Er waren meiden die liefst elke dag willen shoppen.
,,Ze had 6 kilo ruimte in haar koffer”, verklapte een moeder.
,,Daar zitten we al ruim overheen.”
Dan had je ons, de lui die tot diep in de avond zitten te praten en intussen zorgeloos Amerikaanse wetten overtreden. We gaven drank aan onze minderjarigen (onder de 21 mag niet in de VS) en ze kregen onze bootpasjes zodat ze zelf meer konden halen bij de bar en in de discotheek.
Dat slechte gedrag was al begonnen bij de douane, met het meesmokkelen van mandarijntjes (Strafbaar!). En we hadden ook al niet gewezen op het recente stempel van Sao Paolo in het paspoort van mijn broer (Zika-gebied! Melden!).
En dan waren er de senioren.
Aan het begin zat maar een van hen in een rolstoel (slecht ter been), halverwege hadden ze er alledrie een, last van de rug, ademhaling, noem maar op.
Een van beide opa’s, de oudste van het gezelschap, hield op de laatste avond een redevoering.
,,Toen wij hier kwamen als jonge knapen was dit er allemaal nog niet’’, begon hij. HIj bedoelde niet het hotelterras waar we zaten, hij bedoelde ons. ,,Hier zitten we als oude mannen, en moet je eens kijken.’’ Met een trots armgebaar gebaarde hij de kring rond van al die vaders, moeders, zoons en dochters. De andere opa pinkte een traantje weg. (Het juiste antwoord: 19).
asing.walthaus@lc.nl
<|endoftext|>
Alligators zijn zwart en niet groen, zoals in tekenfilms.
Paul Bedard vertelt het terwijl hij een alligator aan de staart de arena insleept. Dus kinderen, waarschuwt hij, denk eraan als je een kleurplaat inkleurt.
Bedard is een beroemdheid, vanwege Gator Boys op Animal Planet, een programma dat toont hoe hij en anderen alligators verwijderen uit tuinen, zwembaden of slaapkamers bij mensen thuis. Niet met touwen en haken, zoals de doorsnee alligator wrangler, maar met de blote handen. Hier in de Everglades van Florida zal hij voordoen hoe dat moet.
Hij tikt de alligator op de neus en het dier spert zijn bek wijd open. Paul steekt zijn hand erin en trekt hem terug net voordat de kaken dichtklappen. Oooh! roepen we. Maar het is niks bijzonders, zegt Paul, de alligator ziet zijn hand niet eens, het is een reflex.
Ze kunnen wel een jaar zonder eten, ze hebben tachtig tanden, soms zitten ze dagenlang roerloos zodat het lijkt of ze dood zijn, maar zet er een emmer kip naast en je zult wat beleven, vertelt Paul.
De alligator vindt alles best.
Paul hurkt over hem heen, houdt de bovenkaak open met zijn kin en steekt zijn handen in de bek, terwijl hij pocht dat hij maar een paar keer in zijn leven is gebeten. Het ergst in een vinger van zijn rechterhand, die overdwars doormidden is geweest.
Kun je zien of een alligator een mannetje of een vrouwtje is, vragen we. Nee, dat kan zelfs Paul niet. Tussen de achterpoten zit een opening, daar moet je je vinger in steken om erachter te komen. ,,Als er iets terugsteekt is het een mannetje.”
Na afloop kun je bij een loket gefrituurde stukjes alligator kopen, die zout zijn en naar kip smaken. Daarnaast is de giftshop vol knuffels, mokken, sleutelhangers en T-shirts met alligators. Die, verrassing, stuk voor stuk groen zijn. Zelfs iemand die met blote handen alligators te lijf gaat staat machteloos tegenover de wetten van de handel. asing.walthaus@lc.nl
<|endoftext|>
Je kunt foto’s van jezelf laten maken, maar bovenin een winkelcentrum in Key West, Florida, gaan ze een stapje verder. Daar zit Mini Me Key West, waar je van top tot teen gescand wordt door iemand die met een i-Pad om je heen loopt.
Het resultaat is een speelgoedpoppetje van jezelf, dat een beetje zanderig aanvoelt. Wie wil dat nu niet?
,,Dit ben ik”, zei eigenaar Kelly Remmert en toonde een poppetje dat precies op hem leek. ,,Het duurt acht dagen om te maken, maar we sturen ze de hele wereld over. We zijn een van de weinigen in Amerika die dit doen.’’
Uit een ruimte achter kwam een collega. ,,Dat is mijn zoon Chad’’, zei Kelly. ,,Ik bedenk dit soort dingen en hij zorgt dat het technisch mogelijk is.’’ Chad hield een iPad omhoog: ,,Zal ik u scannen?”, zei hij. Ik vroeg of mijn hoed mocht blijven zitten.
,,We kunnen het proberen’’, zei Chad.
Vader knikte: ,,We hebben mijn broer ook gedaan, met zijn hoed. Hij is een professionele cowboy bij Wild Westshows, waar ze zijn hoed van zijn hoofd schieten. Kijk dit is hem.” Hij toonde een cowboypoppetje.
Zes fotolampen floepten aan en Chad liep om me heen, terwijl ik een minuut stokstijf stilstond in een met tape afgeplakt vierkant op de vloer. Ik durfde nauwelijks adem te halen.
Hij moest op zijn tenen staan om bij de hoed te kunnen.
Na een tijdje verscheen een 3d-beeld van mij op zijn scherm, dat je van alle kanten kon bekijken.
,,Er zitten gaten in de hoed’’, zei hij teleurgesteld.
,,Wilt u nog een keer?’’
UIteindelijk moest het vier keer over. De laatste keer scande ook vader Kelly mee, die de hoed in een keer goed had.
Als ik even ondernemend als de Remmerts was geweest, had ik een doos vol besteld en ze voor veel geld aan lezers verkocht, maar ik hield het bij eentje.
Nog acht nachtjes slapen, dan komt mijn nieuwe speelgoed. asing.walthaus@lc.nl
<|endoftext|>
Drie Amerikaanse dames schommelden zojuist voor mij de trap op naar het zonnedek. ,,Het is maar één verdieping”, zei de voorste, als aanmoediging. ,,We can to this.”
De tweede zei: ,,Denk aan alle calorieën die we nu verbranden!”
De derde pufte: ,,Ik denk niet dat ik nog calorieën over heb.”
Dit schrijf ik aan boord van de Majesty of the Seas, een cruiseschip dat volgens kenners maar een kleintje is, en tussen de Bahamas doorvaart. Op dit moment schuift dit flatgebouw met ruwweg drieduizend passagiers
en heel veel personeel langs de vuurtoren van Nassau, het eiland waar we zo dadelijk aanleggen.
Gisteren noemde ik dit een boot, maar mijn vader tikte me op de vingers. Dit is een schip.
Een ervaring bovendien.
Uit de luidsprekers klinkt Love me do van de Beatles. Gisteravond trad in het centrale trappenhuis een groep gangmakers op verkleed als de Village People, die mensen danspasjes lieten doen op Y.M.C.A en I will survive.
Het eindigde met een polonaise naar een ander dek. This is what it’s all about! riep de hoofdgangmaker.
Bij het zwembad speelde een bandje alle hits van Bob Marley.
Achterin is een discotheek waar jongens in bonte korte broek en meisjes met veel been en hoge hak vol verwachting rondlopen. Helemaal bovenin is een panoramadek, waar je jezelf achter een stuurwiel op de foto kunt zetten. Heb je je camera niet mee, dan geeft dat niks: er lopen hier fotografen rond die je voortdurend op de kiek zetten.
Soms klinkt kapitein Pehr over de geluidsinstallatie, een Zweed die er op de foto betrouwbaar uitziet. Hij heeft een universitaire graad, dus wat kan er misgaan. Dat onderstreepte instructeur Jim ook bij de verplichte veiligheidsdemonstratie voor the unlikely event of an emergency, dat herhaalde hij wel tien keer, het onwaarschijnlijke voorkomen van een noodgeval.
Hi guys!, zei Jim. Hi Jim! riepen wij terug. We zijn in een drijvende wereld van fun. En nu in Nassau komt er nog meer. asing.walthaus@lc.nl
<|endoftext|>
‘Vroeger werkte ik bij Disney’’, vertelde Bruce.
,,Maar toen kon ik bij mijn vader in het bedrijf en dat heb ik gedaan. Deze maand bestaan we vijftig jaar.”
Dat was precies de traditionele aanpak die we zochten. We hadden gespeurd naar een fotograaf in Orlando, Florida, omdat we daar met de hele familie zijn en er een groepsfoto gemaakt moet worden. En dan liefst zo’n gladde Amerikaanse, waar iedereen netjes is neergezet en glimlacht.
In televisieseries staan zulke groepsportretten op een kastje of de piano bij mensen in
de kamer, of ze hangen aan de muur bij de trap.
Op de website van Bruce prijken portretten van afgestudeerde jongens met zo’n vierkant zwart hoedje met een kwast (een Doktorhut in het Duits, een Nederlands woord zou ik niet weten), gezinnen die op zangkoren lijken omdat iedereen hetzelfde draagt, olijke kinderen in de fotostudio.
Dat hij een goede keus was bleek al, toen hij kleurschema’s begon op te sturen voor kleding.
U kent mijn familieleden niet maar ik wel, dus daar heb ik ze niet mee vermoeid want dan gaan ze dwars liggen. Bruce was te professioneel om er wat van te zeggen. Hij vond ons allemaal nice en very tall en beloofde een echte American picture.
Het mooiste wat Bruce stuurde, was het uitgebreide prijsoverzicht.
Want met het maken van de foto is hij er nog niet.
Dan begint het schaaf- en poetswerk pas. Losse haren wegwerken: 30 dollar. Heel veel losse haren wegwerken: 45 dollar.
Beugel wegwerken: 75 dollar.
Ontbrekende tanden aanvullen: 50 dollar per tand. Tanden witten: 30 dollar. Verwijderen van de tan line: 25 dollar. Hoofden omwisselen (echt, het staat er): 120 dollar per hoofd. En de fraaiste: proportional enhancement: 50 euro. Voor dat geld maakt hij, stel ik me voor, borsten groter en buiken kleiner.
Ik vertelde hem dat ik dat met verbazing en plezier had gelezen.
,,Wil je dat?”, vroeg hij.
,,Dank je, Bruce’’, zei ik, ik voelde het al in de beurs. ,,Daar zijn we te Nederlands voor.’’ asing.walthaus@lc.nl
<|endoftext|>
Cogito ergo sum, ik denk, dus ik ben, zei de zeventiende- eeuwse filosoof René Descartes. Descartes twijfelde aan alles wat hij dacht te weten. Dat was zijn manier om tot de kern te komen. Het enige dat je dan zeker weet is dat je twijfelt en dat bewijst dat er iets is dat denkt en bestaat.
Descartes was graag in Nederland.
,,In welk ander land kan men een zo volkomen vrijheid genieten?”, schreef hij. In april 1629 schreef hij zich in aan de Franeker universiteit. Hij woonde in het Sjaerdemaslot, waar nu het Sjûkelân is. Daarom wil de stad een monumentaal beeld
voor hem neerzetten aan een Denkbeeldenpad.
Maar wat dacht Descartes van Franeker? Historici nemen aan dat hij erheen ging vanwege astronoom en wiskundige Adriaan Metius, wiens jongere broer Jacob bekend stond als de uitvinder van de Hollandsche Kijkbuis, oftewel de telescoop. Lenzen en telescopen interesseerden Descartes, maar blijkbaar viel broer Metius tegen. Dus schreef hij in juni een brief aan de Franse lenzenslijper Jean Ferrier.
,,Ik durf u bijna niet te vragen om hierheen te komen”, schrijft de filosoof, ,,maar als ik eraan had gedacht toen ik nog in Parijs was, had ik geprobeerd u mee te nemen.’’ Toch vraagt hij hem om de reis te ondernemen. De zee is tegenwoordig veilig, meldt hij (het is tenslotte nog Tachtigjarige Oorlog) en vanaf Dordrecht is het even makkelijk als een trip naar de kerk in Parijs.
Dan, schrijft Descartes, kunnen ze hier samenwerken dans le desert – in de woestijn. Dat is Franeker dus. Hij verguldt de pil door erop te wijzen dat geen mens ze zal afleiden en alle reisen verblijfkosten betaald worden.
O ja, voegt Descartes toe, als je toch komt, neem dan een veldbed voor me mee. Want de bedden hier zijn niet comfortabel en matrassen kennen ze niet.
Ferrier wist genoeg en stuurde niet eens een antwoord. Descartes, die drie jaar in Franeker had willen blijven, zat een paar maanden later al in Amsterdam.
Cogito ergo wegwezen. asing.walthaus@lc.nl
<|endoftext|>
Afgelopen zondagavond gaf u een concert in het Ziggo Dome, met een reusachtig Hongaars koor, een Tsjechisch orkest en sopraan Susanna Rigacci, met een keus uit de filmmuziek die u hebt geschreven. Ik was erbij, misschien hebt u me gezien, we zaten bovenaan achterin op stoelen van 44 euro, maar omdat de stoelen van 66 euro verderop leeg bleven zijn we daar gaan zitten. Vond u vast niet erg.
Ook al was u nog een eind bij ons vandaan, het was bijzonder om een legende te zien. Toen ik vroeger de plaat kocht van Once
upon a time in the west, omdat ik dat deuntje met die schrale mondharmonica zo mooi vond, had ik nooit gedacht dat ik u ooit eens zou zien. Ook niet toen ik – nog minderjarig - de zestienplusfilm The good, the bad and the ugly zag, de beste western die er bestaat.
Daarna kwam ik uw muziek werkelijk overal tegen, want u deed makkelijk twintig films per jaar. Zoals bij een vertoning van Salò o le 120 giornate di Sodoma van Pasolini, waar de een na de ander de zaal uitliep. Aan het door u bewerkte dansmuziekje kan dat niet hebben gelegen, waarschijnlijk waren het de martelingen en het poep eten op het doek. Of bij de tv-serie over Mozes waar mijn oma naar keek.
Zelfs terwijl ik dit schrijf hoor ik het, want het geniale, spottende muziekje staat op van Indagine su un cittadino al di sopra di ogni sospetto. Die in het concert helaas ontbrak.
Mag ik iets bekennen? Ik dacht dat uw glorietijd al achter u lag, in de jaren zestig en zeventig.
Tot ik onlangs The hateful eight zag, met uw muziek in het monumentale openingsfragment.
Wat een muziek! Wat een scène! Zo goed wordt de film nergens meer, al is hij verder best aardig. Geweldig dat u ook die muziek in Amsterdam uitvoerde.
De Oscar die u er zondagavond voor gaat krijgen (voorspel ik), die is helemaal verdiend.
Distinti saluti, asing.walthaus@lc.nl
<|endoftext|>
Waar is het paradijs op aarde? Schrijver en filosoof Umberto Eco, vrijdag overleden, wist zulke dingen. In zijn laatste boek, De geschiedenis van imaginaire landen en plaatsen, schrijft hij er een hoofdstuk over. (Dat boek is drie jaar geleden in het Nederlands vertaald en uitgegeven.
Een kloek naslagwerk vol afbeeldingen van plekken op de wereld die alleen maar in boeken bestaan, maar waar mensen echt in hebben geloofd en naar hebben gezocht. Atlantis, Luilekkerland, de eilanden van Sinte Brandaan, Odysseus en Sindbad, het rijke land van de koningin van Seba, de oorden aan de binnen
kant van de aarde waar de bewoners op bomen lijken. Eco verstond de kunst om alles wat hij weet en bij elkaar heeft gezocht vlot na te vertellen en schreef een belezen reisgids van de menselijke fantasie.)
Ook het paradijs hoort bij de plekken die mensen verzonnen uit verlangen naar zo’n betere wereld. Het komt voor in de Koran en de Bijbel en hindoes en boeddhisten kennen ook zo’n oord waar niemand ziek, hongerig of dorstig is, alles bloeit en maar liefst vier rivieren ontspringen.
Volgens sommigen is het door alle watervallen aan de grens zo’n herrie dat de buren elkaar niet kunnen verstaan.
Het bijbelse paradijs is al overal gesitueerd, van Mesopotamië tot halverwege de maan tot bij Sri Lanka, waar ook het graf van Adam zou zijn. Columbus, die de bijbel letterlijk nam, was ervan overtuigd dat hij het paradijs onderweg zou tegenkomen.
Hij geloofde niet dat de aarde rond was – dat soort weetjes diept Eco op uit de brieven van de ontdekkingsreiziger – maar de vorm van een peer heeft, ,,of van een ronde bal die op één plek hoger is, als een vrouwentepel”. Daar zou het aards paradijs liggen.
Uiteindelijk liggen paradijzen tussen mensenoren en boekomslagen, maakt Eco duidelijk. Het maakt ze niet minder interessant, maar waar anderen nog wel eens verwachten dat ze er na hun dood zullen belanden, koestert hij geen illusies. Het enige blijvende zijn de boeken. asing.walthaus@lc.nl
<|endoftext|>
De roltrap, daar beginnen alle mensen over die deze week herinneringen ophalen aan V&D. Ook over andere dingen die ik was vergeten, zoals de vitrinekast die in de zaak stond met een orkest van speelgoedaapjes. Daar gooide je een dubbeltje in (denk ik, opa betaalde altijd) en dan gingen de aapjes los, klepperen met bekkens, sambaballen schudden, gitaarspelen, nooit in de maat van de muziek en allemaal met dezelfde bevroren speelgoedaapjesgrijns op hun schuddende hoofdjes.
Maar die roltrap (hij kwam er
in 1969), wat een mirakel was dat. Wij kwamen vroeger maar eens per jaar bij V&D, op de dag dat er voor een heel jaar kleding moest worden gekocht en we door Leeuwarden werden gesleept.
Dat deed je dan omdat je wist dat het moment zou aanbreken dat je op de roltrap mocht.
De eerste keer heb ik lang getwijfeld. Het was de bedoeling dat je op een geribbelde metalen baan stapte die uit de grond tevoorschijn schoof en verderop in stukken omhoog ging, als trapreden. Maar wat als je precies op zo’n naad zou staan tussen twee treden? Viel je dan?
Zat je voet dan klem? En als je er bent, boven, moest je er dan snel afspringen?
Ik heb ze later vaak zien staan, zulke jongetjes, hand bij de leuning, voet weifelend naar voren, ogen strak op de roltrap gericht. Nu! denken ze steeds.
Nu! Nu! Ze zijn nog ver verwijderd van de jongetjes die ze later worden, die tegen de richting van de roltrap in proberen te rennen, wat soms lukt maar je moest wel oppassen dat niemand van V&D je zag.
Later leer je allerlei grotere en langere roltrappen en –banen kennen, op Schiphol, in de metro.
Je kijkt er al lang niet meer van op, al blijft het verbazend dat ze er nog nooit een hebben kunnen maken waar de leuning precies even snel gaat als de trap zelf. Maar die roltrap van V&D blijft de eerste, en de beste. asing.walthaus@lc.nl
<|endoftext|>
Pierre Bezoechov, Tyrone Slothrop, Eline Vere, Olivier B. Bommel en Frodo Balings hebben gemeen dat ze niet werkelijk bestaan. Ze zijn verzonnen door schrijvers. Wie het boek heeft gelezen kan ze kennen, soms nog beter dan echte mensen, maar ze nooit aanraken of hun graf bezoeken.
Schrijvers hebben hetzelfde probleem als aanstaande ouders, maar dan vaker en ingewikkelder.
Ze moeten continu passende namen verzinnen en niet voor een kind dat nog van alles kan worden maar voor complete personages. De naam is het halve werk.
Een spion die altijd het meisje krijgt kan geen Herman de Groot heten, wel James Bond.
Een jongen die bij gewone mensen woont, maar een tovenaar in de dop is, moet een gewone naam hebben als Harry Potter, niet Quinten Marsialis of zoiets.
Een vrouwelijke boogschutter noem je Katniss, naar een waterplantje dat ook pijlkruid heet.
Of zoiets een puzzel is geweest voor schrijvers, daar lees je zelden over. We weten dat Stieg Larsson zijn heldin Lisbeth Salander baseerde op Pippi Langkous, maar niet hoe hij op de naam kwam. Of hoe een Duitse schrijver die nooit in Amerika is geweest op het idee kwam een indianenopperhoofd Winnetou te noemen.
Op een Amerikaanse website over het verzinnen van namen voor romanpersonages (ja, zulke sites bestaan) las ik dat je koppige, eigenzinnige types een naam moet geven met een k of een p en knappe, verlegen personen juist iets met f of s.
Hoe sterk namen werken zie je in Bint, van Ferdinand Bordewijk, een stug verhaal over een stugge school, dat hopelijk nog steeds gelezen wordt. Daar heten kinderen Taas Daamde, Kiekertak, Nittikson en Van der Karbargenbok (voornamen krijgen ze niet) en meteen weet je wie dat zijn, bijna hoe ze eruit zien.
Of Bordewijk daar jaren mee heeft rondgelopen of het in een keer opschreef: geen idee. Het ontstaan van namen in de literatuur is een ondergeschoven kindje. Net als aanstaande ouders zijn schrijvers blij dat ze eruit zijn en kijken ze niet meer terug. asing.walthaus@lc.nl
<|endoftext|>
De Nederlanden was een voor oudere Leeuwarders legendarisch café waar gedanst werd. Vorige week vertelde Henk de Jonge me over meer dan een halve eeuw geleden, toen hij daar discjockey was.
Hij stopte met plaatjedraaien na het huwelijk met de vrouw die hij in de Nederlanden had leren kennen. Zij was Duits, vertelde hij, en met een vriendin meegekomen naar een dansavond.
Na een tweede bezoek was ze haar regenscherm vergeten. De Jonge ging toch met een vriend die kant op, op de scooter met vakantie, en ze bezorgden de plu
bij haar thuis. ,,Dan schrijf je wat brieven over en weer en zo is het gegaan.”
Eigenlijk kwam ik om over het sokkenbal te horen, een fenomeen uit de jaren zestig. Maar hij had veel meer meegemaakt en vertelde er graag over. In zijn zijkamertje vol boeken, knipsels, cassettebandjes en foto-albums was nauwelijks ruimte voor de kopjes koffie die zijn vrouw kwam brengen.
Op een computerscherm zong Elvis. Dat wil zeggen, niet de echte Elvis Presley, maar zijn Leeuwarder evenknie Henny Wielinga. ,,Elvis was niet echt rock and roll”, zei De Jonge.
,,Maar ik draaide het wel.”
Hij trok dikke fotoboeken tevoorschijn, waarin vooral foto’s zaten van de latere reünies van De Nederlanden. Mensen van middelbare leeftijd, bedaarde stellen nu met grijs haar of kalend, in zondagse kleren, de voetjes van de vloer in Zalen Schaaf.
Op het podium zong de Leeuwarder Elvis, dat was het optreden dat De Jonge op zijn computer liet zien.
Tussen de talloze foto’s van mensen die al dansend nog eens hun jeugd beleefden waren overlijdensadvertenties geplakt.
,,Die zijn er al niet meer”, legde De Jonge uit. ,,Dan knip ik de advertentie uit de krant en die plak ik bij hun foto. Zo heb je het bij elkaar.”
Een macabere combinatie vond ik dat, die dansparen met doodsberichten. De oud-dj haalde zijn schouders op. ,,Het hoort erbij”, zei hij. ,,Ik ben ook al tachtig-en-een-half. Maar hoe oud ik ook word, ik blijf De Jonge.” asing.walthaus@lc.nl
<|endoftext|>
Speciaal om journalistiek de onderste steen boven te halen, had ik me donderdagochtend met een opschrijfboekje verstopt in de koffieautomaat van het provinciehuis in Leeuwarden. Je bent de waakhond van de democratie of je bent het niet.
Want woensdag was in Amsterdam een Correspondentendiner geweest. Mark Rutte hield een verhaal en de journalisten in de zaal lachten en klapten. En wij maar denken dat ze daar het hele jaar om Mark Rutte lachen!
De eersten verzamelden zich al om negen uur bij de koffieautomaat.
Het kijkglaasje was te
klein om ze te herkennen. ,,Hast it sjoen?”, zeiden ze tegen elkaar.
En na vijf minuten kwam het al: ,,Soks soe hjir yn Fryslân dochs ek kinne moatte? Live op’e Omrop?”
Dat idee ging erin als koek bij de koffie. Er steeg een gejuich op, er werden anderen bijgehaald uit het gebouw, het scheelde weinig of ze waren een spontane rondedans om de automaat begonnen. ,,Dat kin wol fan Kulturele Haadstêd!’, riep een.
,,Dan fernimme wy dêr ek ris wat fan.” ,,Is der noch Nuonjild?’’, vroeg iemand. ,,Nee ju, it Frysk Mediafûns!”, riep een ander. ,,It makket neat út of wy sjoernalisten no subsidiearje om stikjes op ynternet te skriuwen of om de gritsen fan kommissaris Jorritsma te laitsjen!”
Ineens werd het doodstil. Na minuten die uren leken te duren herhaalde iemand met trillende stem: ,,Gritsen van Jorritsma?”
Een ander barstte in snikken uit.
,,Dat wurdt in ramp. En it moat ek noch wat fan selsspot ha!”
Een jonge stem, waarschijnlijk was het een stagiair, zei: ,,Hy kin dochs inkeld sizze dat er in grap meitsje sil? Dat is meta-humor!”
Hij werd weggehoond.
De vaart was uit het gesprek.
Lusteloos opperden ze nog wat namen. ,,Rients!” - ,,Halbe Zijlstra, VVD’ers binne krekt kabaretiers.” - ,,Gewoan Hans Wiegel weromfreegje, dy is der no noch.” - ,,Kin Lutz net? Dy kin oars altyd wol.” Maar de geestdrift was weg en de koffiepauze was voorbij. Een Fries Gritsmiel, dat komt er niet. asing.walthaus@lc.nl
<|endoftext|>
Onlangs woonde ik een metal-les bij. Daarom stond ik maandag vol zelfvertrouwen in de rij voor de opening van Neushoorn.
Even voor de duidelijkheid: Metal is muziek. Het heet ook Heavy Metal en die term komt uit de tekst van Born to be wild van Steppenwolf (I like smoke and lightning / Heavy metal thunder). U merkt het, ik heb goed opgelet.
In die rij werd me al snel duidelijk dat ik hier niet veel aan mijn kennis zou hebben. Heavy Metal is muziek voor mannen met lang haar waar ze mee in
het rond kunnen zwaaien. Hier stond ik tussen nette leerlingen podiumtechniek van D’Drive, de opleiding die ook in dit gebouw zit, met keurig verzorgd haar.
Eentje woonde bij zijn ouders thuis in Joure.
Binnen stond weer een rij, voor de zaal waar Jett Rebel zou optreden. Een beveiliger liet steeds een stuk of vijf mensen binnen. ,,Maar ik moet erin!”, zei een vrouw. ,,Ik ben de moeder van Jett Rebel en hij is zijn boterhammen vergeten.” Het was een smoes natuurlijk, maar erg metal klonk dit niet. De ouderwets en lekker klinkende muziek van Jett Rebel evenmin, een zachtaardige jongen zo te zien met halflang haar. ,,Meisjesmuziek”, zei iemand achter me.
Gelukkig trof ik op de gang metal-paus Paul van Berlo, de organisator van metalfestival Into the Grave. ,,Ik heb metalles gehad”, pochte ik. ,,Je maakt mij niks meer wijs.”
,,Dat hoorde ik”, zei hij. ,,Dan kun je in augustus mooi naar Into the Grave. Slayer komt.’’
,,Slayer is een van de grote vier”, zei ik als het braafste jongetje van de klas. ,,De andere zijn Megadeth, Anthrax en Metallica.”
Van Berlo knikte. ,,Metal is alles”, zei hij. ,,Als Mozart nu zou hebben geleefd, dan had hij metal gemaakt. Geen jazz, dat is veel te rommelig, maar metal, dat net als klassieke muziek heel gestructureerd is.” Waarna hij een reeks albums begon op te sommen, zodat ik weer wist dat ik altijd een beginneling zal blijven. asing.walthaus@lc.nl
<|endoftext|>
Leeuwarden, in 2018 culturele hoofdstad van Europa, heeft dit jaar geen Uitfestival.
Dat festival is een levende reclamefolder voor wat instellingen, gezelschappen en opleidingen het komende theaterseizoen doen. Cultuur dus.
De reden: geld. Een fors deel kwam van de organisatie van de culturele hoofdstad, en die steekt het liever in reclame buitendijks. Ze moeten over twee jaar bezoek van elders lokken. Als zo’n voorname sponsor afhaakt, zijn anderen ook minder happig en zo kan het festival, dat 140.000 kostte,
enkel nog op de 25.000 euro van Leeuwarden rekenen. De rest hark je niet meer bij elkaar.
Bovendien heeft cultuur een slecht imago. Het begint er al mee dat serieuze mensen beweren dat het goed voor je is, net als levertraan. Vaak voegen ze eraan toe dat het niet elitair is, want dat is het ergste wat er bestaat. Een paar cultuuruitspraken werden beroemd: ,,Als ik cultuur hoor, haal ik de veiligheidspal van mijn Browning” (toneelschrijver Hanns Johst), ,,Kultuer, kin dat oek in de frituur?” (verdwenen muurtekst bij de Westerkerk in Leeuwarden).
Met andere woorden: mensen zitten er uit zichzelf niet op te wachten. Daar heb je een duwtje bij nodig. Iets als zo’n festival zodat je weet wat er is.
En al kosten beveiliging, opbouw en opruimen natuurlijk geld, het wil er bij mij niet in dat zoiets in Leeuwarden helemaal niet meer mogelijk is. Kom op zeg. Er zijn boekhandels, bibliotheken, bioscopen, een schouwburg, een popcentrum, theatergezelschappen, musea, lezingen, galeries, festivals, studentenclubs.
Elk weekend gaan mensen met een gids langs historische plekken en je kunt ook nog de Oldehove op, van die architect die van chagrin is gestorven nadat de boel ging verzakken.
Tenslotte kun je naar het café, wat op het oog misschien niet erg cultureel aandoet, maar waar beroemde kunstwerken zijn geboren. Al die clubs willen zich toch laten zien? Een stad die niet eens een uitfestival voor elkaar krijgt, zelfs in afgeslankte versie, is geen culturele hoofdstad maar een provincieplaatsje. asing.walthaus@lc.nl
<|endoftext|>
Steevast klinkt het om zeven uur ’s ochtends en ’s avonds. Een krabbelend, trippelend geluid, knagend is misschien het betere woord. Het komt van boven het plafond en na een minuut of tien houdt het weer op. Een muis met een horloge of een perfect tijdsgevoel, daar hou ik het op.
Een muis kun je verjagen met ultrasoon geluid, maar dat is slecht voor ongeboren kinderen in de buurt. Of met aftershave, maar ik ga hier geen dure Givenchy aan verspillen. Lijmplankjes kunnen ook, maar dat mag niet van de wet.
,,Mag ik je kat eens lenen’’, vroeg ik een collega. ,,Geen goed idee”, zei ze. ,,Die kotst alles onder. We willen hem laten inslapen maar dan raken de kinderen overstuur. Weet je zeker dat het een muis is? Als het gekrabbel zo luid klinkt, kan het ook een steenmarter zijn.”
Een steenmarter! Laatst gooide ik ’s avonds laat iets in de groencontainer en bij het openen van het deksel schoot een razendsnel dier tevoorschijn en verdween de tuin in. Een steenmarter, dat zou best eens kunnen.
Ze gaan er ’s nachts op uit en kunnen dan wel vijftien kilometer afleggen.
De lamp in het trapgat doet het ook niet meer. Het peertje is goed, dat heb ik pas gekocht.
Steenmarters staan erom bekend dat ze verzot zijn op bedrading, als ze echt trek hebben vreten ze zo een automotor op.
Er zijn buitengewoon veel websites over dit probleem (steenmarterverjagen.nl, desteenmarter. nl, steenmarterschade. nl) en die waarschuwen allemaal dat je geen eigen rechter mag spelen. Want de steenmarter is een beschermde diersoort.
Artikel tien van de Flora- en Faunawet: ‘Het is verboden dieren, behorende tot een beschermde inheemse diersoort, opzettelijk te verontrusten.’ Dat betekent dat ik zelfs als ik hem alleen maar bedreig al het gevang indraai, terwijl hij ongestoord in mijn eigen huis mijn eigen kabels verslindt. Het is nu al 1-0 voor dat beest, terwijl er nog niks gebeurd is. Zo’n kotsende kat klinkt ineens veel minder erg. asing.walthaus@lc.nl
<|endoftext|>
In het Historisch Centrum Leeuwarden, waar stadgenoten die zelf haast historie zijn over vroeger praten, hoorde ik zondag over sokkenbal. ,,Ken je dat niet?”, zei Dirk die op zijn vijftiende al in bandjes speelde en zich verstopte als er Arbeidsinspectie was. ,,Daar kon je een beetje dansen op sokken.”
Zijn vriendin Jeanine, wier ouders een dansschool hadden zodat zij als meisje altijd met wildvreemden moest dansen, bevestigde het. ,,Begin jaren zestig was dat heel groot.”
Nu kreeg ik een tijd geleden de foto die hierbij staat, van een
strenge portier naast een schoolbord.
Die zou in Leeuwarden gemaakt zijn. ‘Rock and Roll op sokken’, meldt het bord. ‘De nieuwste rage. Sokkendans.
Persfotografen aanwezig, o.a.
Leeuwarder Courant’. En verder: ‘Publiek wordt beleefd verzocht voeten te wassen en schone sokken aan te trekken. Inspectie door de portier voor personen die per ongeluk hun zaterdagse beurt hebben gemist. Schone sokken verkrijgbaar beneden aan het buffet. Dames voorrang.”
,,Het was de tijd van de slobbertrui en de geitenwollensokken”, vertelde Dirk. ,,Het was informeel, iedereen zat op de grond. Het was net tegen de hippietijd aan, die moest hier nog beginnen. De tijd van Syb’s en de Rolling Stonesplaat Little Red Rooster.”
Sokkenbal. Ik wil er alles van weten. Dat moet lukken, want er waren persfotografen bij en u, lezer, misschien ook wel. (Wordt vervolgd). asing.walthaus@lc.nl
<|endoftext|>
Bent u bang voor Cambuurfans?
Niet oom Johan met zijn seizoenkaart, maar de horde die gisteren door de binnenstad trok op weg naar Cambuur – Heerenveen?
We nemen u niks kwalijk als ook u de schrik om het hart sloeg door die woeste jongemannen met capuchons over bivakmutsen, brullende barbaren met rode fakkels in zelfgemaakte mist.
Misschien liepen de mannen die zes maanden kregen voor het bedreigen van trainer Dwight Lodeweges er wel tussen, weet je veel.
Het hoort erbij, ik weet het.
Stuk voor stuk zijn het vast geen kwaaie jongens, ze zijn gewoon opgewonden, stoken elkaar op, we moeten niet generaliseren.
Het is als de hakka van New- Zeelandse rugbyers, je tanden laten zien om indruk te maken op tegenstanders.
Maar op straat is het een intimiderend gezicht. Zulke mensen spreek je niet zomaar aan.
Dat een dag eerder een bezoeker bij de laatste training vuurwerk op het veld had gegooid, waardoor een steward in het ziekenhuis is beland, helpt ook niet.
Daar zijn dus volwassenen die vuurwerk meenemen de tribune op. U kunt me veel vertellen, maar zoiets is niet normaal.
Evenmin maakt u me wijs dat dit een zonderling is die buiten de groep valt.
Ik durf de stelling aan dat ze bij Cambuur zelf ook schrikken van zulke lui. Ze kennen die rotte appels onder fans natuurlijk best. Maar doen ze er wat aan?
Vast en zeker waren er bloemen voor de gewonde steward, natuurlijk is er een oproep via de stadionspeaker om het op de tribune gezellig te houden. Desgevraagd zullen de bestuurders van Cambuur zeggen dat de maat vol is en het zo niet langer kan. Klaar weer.
Maar eigenlijk zouden ze in het openbaar eens rechtstreeks tegen zulke griezels moeten zeggen: ,,We kennen je, makker.
Je bent een gevaar en we willen je er niet meer in hebben. Ben jij nou gvd helemaal gek geworden.’’
Ik suggereer maar een tekst.
Dat ze het niet doen lijkt erop te wijzen dat ze net als u en ik zijn.
Bang. asing.walthaus@lc.nl
<|endoftext|>
In de beginne was er een onzichtbaar Vliegend Spaghetti Monster, dat na een stevig drinkgelag hemel en aarde schiep. Omdat het Vliegend Spaghetti Monster zo bezopen was, was de aarde niet perfect.
Om zijn volgelingen in verwarring te brengen had hij fossielen geschapen, zodat ze zouden denken dat de evolutie bestaat. Die volgelingen zijn te herkennen aan een vergiet op hun hoofd. Als zij zich goed gedragen, komen ze na hun dood in een hiernamaals met een vulkaan waar kostelijk bier
uitstroomt en een fabriek die stripteaseuses maakt.
Zo kijkt de Kerk van het Vliegend Spaghetti Monster tegen de schepping aan. Bobby Henderson, een Amerikaanse natuurkundige, bedacht het in 2005. Het was een reactie op de creationisten in de VS, die geloven dat God de wereld in zeven dagen (zes eigenlijk, met een atv-dag) heeft geschapen en dat verzinsel ook als verplichte kost doordrukken op scholen.
Ieder mens moet zelf weten waar hij in gelooft. Maar zodra dat geloof leidt tot voorschriften voor onderwijs, wetenschap, winkelsluiting, seksueel gedrag en ziektebestrijding, zodra het zelfs kan leiden tot gewapende conflicten, moet je op je hoede zijn. Daarbij is satire een uitstekend middel, want organisaties kunnen in het algemeen slecht tegen humor en spot.
Dus lang leve Bobby Henderson.
Zijn satire ging in hoog tempo de wereld rond, mensen richtten kerkgenootschappen op van het Vliegend Spaghetti Monster.
Ook in Nederland: daar is de organisatie deze week erkend als kerk. Zoiets moet via de Kamer van Koophandel, je leert altijd weer iets nieuws. Als alles goed gaat mag je straks, vanwege godsdienstvrijheid, met een vergiet op je hoofd op de pasfoto.
Fantastische grap. Maar je ziet nu al dat mensen het veel serieuzer nemen. Er is een kerkgebouw in Nijmegen en een aartsbisschop in Emmen. Nog even en er zijn bijeenkomsten met rituelen. Dat zal er vast lollig aan toe gaan, maar het is een valkuil, want je ging juist tegen zulke verschijnselen in. Satire die zichzelf zo serieus gaat nemen is rijp voor satire. asing.walthaus@lc.nl
<|endoftext|>
Vast en zeker hebt U alle zes seizoenen van Downton Abbey gekeken, over de familie Crawley en hun bedienden die in twee aparte werelden leven en toch in Yorkshire onder een dak wonen. Altijd vermakelijk, stijve Britten en hun standenmaatschappij. Aristocratische bazen die doen of hun personeel onzichtbaar is, personeel dat die bazen juist scherp in de gaten heeft.
Er is een boek uit 1899, The Servant Problem, vol oplossingen voor het ‘noodzakelijk kwaad’ van personeel. Want dat is vaak onbeholpen, ongeïnteresseerd of domweg dronken.
,,Ze hebben mijn geest gebroken en mijn gezondheid geruineerd”, klaagt iemand in het boek. Maar ja, hoe redt een mens zich zonder? De moeder van schrijfster Virginia Woolf had een tuinman, een kok, verschillende keukenmeiden, een housemaid, een parlour maid, een lady’s maid, een nurse en een nursemaid. Je moet er leiding aan geven en je moet ze allemaal ook een beetje te vriend houden.
Van Downton Abbey heb ik een paar afleveringen gezien, maar meer is niet nodig. Want die wereld van rangen en standen is hier ook. Wij hebben immers Ard van der Steur. Van der Steur is weliswaar niet van adel, maar wel minister, wat al heel wat is voor de omhooggevallen armoe van de VVD.
Van der Steur heeft ook een servant problem. Dat denkt hij zelf tenminste. Er is gedoe over een bonnetje (zie elders in de krant), dat onverwacht opdook.
Van der Steur zei: ,,Dat had een jaar eerder gekund, als ze de juiste mensen op de ICT hadden gehad. Daar zat natuurlijk de fout die is gemaakt.”
Nu is gebleken dat het bonnetje bijna was gevonden maar het personeel opdracht had gekregen om te stoppen met zoeken.
Een loyale huisknecht zal zoiets voor je doen, maar dan moet je hem later niet de schuld geven.
Want dan gaat uitkomen hoe scherp het personeel de bazen in de gaten heeft gehouden. Als Van der Steur Downton Abbey had gezien had hij kunnen leren: wees altijd aardig voor ICT’ers. asing.walthaus@lc.nl
<|endoftext|>
Sommige oudere Leeuwarders begonnen diep te zuchten als ze Ritsko van Vliet senior zagen naderen.
,,Gaan we weer”, zeiden ze dan.
,,De rest van de middag over variété van vroeger praten.” Een van hen, ik verklap niet wie, vertelde me dat zaterdag. We waren allebei naar het toneelstuk over Ritsko van Vliet geweest in het HCL, waar zijn zoon in speelt. Vandaar.
Die Leeuwarders waren wel eens flauw van seniors verhalen over vroeger en zijn gemopper op de moderne tijd, maar ik kreeg er geen genoeg van. Een
paar keer heb ik hem gesproken, meestal samen met oud-collega Lars Kuipers, die ook verzot op zijn verhalen was. Inderdaad zei Van Vliet steevast dat je vroeger nog ,,de fijnste orkesten’’ had en dat de theatermensen van nu zo ruw en lelijk zijn (,,Het lijkt wel een lelijkemannenwedstrijd”), maar dat gaf niks.
Want hij kon enthousiast over operettezanger Johannes Heesters vertellen (,,Johannes Heesters was te gróót voor Nederland’’), over zijn grote voorbeeld Larette, de Joodse goochelaar die tijdens de bezetting zelfmoord heeft gepleegd voordat de Gestapo hem ophaalde, over Max Blokzijl, de in Leeuwarden geboren NSB-propagandist (,,een heel vriendelijke, aardige man’’).
In 2001 trof ik Van Vliet in een sombere bui. Hij was alles beu, dit hele tijdperk stond hem tegen. ,,Al die rotauto’s. Al die vliegtuigen. Bedelaars bij het station. Dat rumoer. De romantiek is eigenlijk weg”, vond hij. Ik schreef dat allemaal op voor de Sneon en Snein, er kwam een foto bij waarop hij de duiven voert bij de trappen van het Paleis van Justitie. Die plek had hij uitgekozen vanwege de poeziesteen die daar ligt met een tekst van Toergenjev. Die las hij ons in het Russisch voor, hij was trots op zijn kennis van die taal.
Zaterdag 20 januari stond het verhaal in de krant, Van Vliet was er zo mee ingenomen (hoorde ik later) dat hij zes kranten had gekocht. De maandag erop is hij overleden en met hem waren ook in een klap de verhalen over vroeger weg.
<|endoftext|>
Bijna iedereen kent Rixt van het Oerd. Er staat zelfs een standbeeld van haar in Buren op Ameland. Rixt was een kruidenvrouwtje uit Wierum, dat er bij de eilanders uit lag en in de duinen woonde, met zoon Sjoerd en een koe. In onstuimige nachten hing ze de koe een lantaarn aan de hoorns en liep ermee door de duinen.
Schepen meenden een baken te zien, voeren erop af, strandden en Rixt kon de winter door.
Sjoerd ging, tegen de zin van zijn moeder, naar zee. Enfin, op een nacht laat ze weer een schip stranden en wie vindt ze dan,
verzopen en wel op het strand?
U voelt hem al.
De geschiedenis is in 1889 bedacht door eilander schoolmeester Pieter Braaksma, in zijn gedicht Wylde Rixt fen’t Oerd. Ze is dus een verzinsel. Net als een soortgelijk verhaal over Sjoerd Murks op Schier, dat zeven jaar later is geschreven. Zulke verhalen schijnen in meer kuststreken te bestaan.
Dat die personen zijn verzonnen, best. Maar dat vroeger vrijbuiters met lantaarns of met vuren op het strand schepen in verwarring hebben gebracht heb ik altijd voor waar aangenomen.
Tot ik op scientias.nl een artikel las van Alex Ritsema, een econoom met een eilandentic.
Volgens hem is de truc met de ‘valse vuren’ zelden toegepast. Er bestaan geen dagboekaantekeningen of krantenberichten over, geen waarschuwingen van rederijen aan kapiteins. Hij vond slechts een Brits rechtbankverslag uit 1773 over juttersvuren op het eiland Anglesey in Wales, die leken op de bakens van de haven van Holyhead, 10 kilometer verderop.
En trouwens, als een kapitein zo’n vuur zou zien, zou hij er juist vandaan varen, zegt Ritsema: daar is immers de kust. In die tijd voeren schepen alleen bij daglicht havens binnen. Een vuur zou bovendien pottenkijkers aantrekken. En om over grote afstand zichtbaar te zijn, is meer nodig dan een lullig lantaarntje.
Dat beeldje kan blijven staan, zolang we beseffen dat niet alleen Rixt een sprookje is, maar ook haar methode. asing.walthaus@lc.nl
<|endoftext|>
Makkum heeft een woordenboek nodig. Daar denken ze dat een paar eilandjes bij elkaar lagune heet.
Voor een echte lagune is een landtong vereist een eindje buiten de kust, als afscheiding tussen een binnenmeer en de zee. Bij Venetië heb je een lagune.
Bij Makkum heb je, als dat plan doorgaat dat gisteren in de krant stond, een eilandengroep.
Een archipel, voor wie een duurder woord wil.
De Makkumer Archipel bestaat uit drie nieuwe eilandjes in het IJsselmeer, bedacht door een Zwols bureau. Ook Zwolle heeft
een woordenboek nodig, want de eilandjes hebben de suffe namen Recreatie, Duurzaamheid en Natuur, maar verder is het plan wel lollig.
Is dit haalbaar? We bellen oud-staatssecretaris Joop Atsma uit Surhuisterveen. Hij bedacht in 2007 een groot nieuw eiland voor de Noord-Hollandse kust, in de vorm van een tulp. Nederlandse baggeraars hadden met een palmboomvormig eiland in Dubai al bewezen dat ze zoiets kunnen. Hij grinnikt als we hem ernaar vragen en legt uit hoe hij er destijds opkwam. De vraag naar grond neemt toe en dit zou een uitkomst zijn. In een klap een stuk Nederland erbij dat groter is dan de Noordoostpolder.
Wat het zou kosten, weet hij niet meer, maar een vierkante meter nieuwe grond zou goedkoper zijn dan een vierkante meter oude grond van de Randstad.
De Kamer kreeg hij wel mee, maar de ministeries van landbouw en waterstaat voelden niks voor verder onderzoek. Kort erna begon de crisis en van het tulpeneiland is niks meer vernomen.
,,It is in stille dea stoarn.”
De les voor Makkum?
Dat krijgt het zwaarder, voorspelt Atsma. Aan de ene kant is het IJsselmeer niet diep, daar leg je zo een eiland in. Aan de andere kant is het kwetsbaar, het is vogelrichtlijngebied en als je al ziet hoe er tegen windmolens geprotesteerd is, dan kun je tegen complete eilanden nog meer weerstand verwachten. Hij ziet dat dus somber in, maar is te diplomatiek om het een fata morgana te noemen. (Makkumers: dat staat ook in het woordenboek).
<|endoftext|>
Critici vinden The Danish girl een beetje vlak. Bezoekers van de Sneker Filmwinter, die donderdag opende met deze film, oordeelden net zo. Mooi gefilmd, dat levensverhaal van Einar Wegener/Lili Elbe die als een van de eersten een geslachtsveranderende operatie onderging. Maar meeslepend is het niet.
Marc-Sander Barendsen uit Sneek (26) speelde donderdag piano bij de borrel na afloop van de vertoning. Hij kijkt er heel anders tegenaan. ,,De film was prachtig. Hij vatte en beschreef mijn gevoel heel goed van hoe
het is om transgender te zijn, om in die kooi te zitten. Hoe hij zichzelf in de spiegel bekijkt vond ik een heel herkenbaar moment in de film.”
Dat het verhaal mager is en alles ontbreekt over de ophef die er een kleine eeuw geleden is geweest rond deze operatie, daar heeft Marc-Sander bijna niet op gelet. ,,Voor mij was dat gevoel van hem eigenlijk voldoende.”
Het meest ontroerde hem de verhouding tussen Wegener en diens vrouw, die haar man stukje bij beetje ziet verdwijnen. ,,Ik heb zelf ook een relatie met een vrouw, ik kon dat zo goed herkennen.”
Hij staat op de wachtlijst van het UMCG. In oktober begint zijn transitie, met hormoonbehandeling, operaties en al. Einar was 48 toen hij onder het mes ging, Marc-Sander is 26. ,,Ik ben blij dat ik de keuze al veel eerder kan maken”, zegt hij. Na de transitie is hij Manon.
Wat mij in de film boeide, was de verhouding met zijn vrouw.
Aan het begin is alles goed tussen haar en Einar, maar met Lili heeft ze amper iets gemeen.
Einar is er niet meer, zegt Lili.
Vreemd. Was alles daarvoor dan een soort toneelstukje?
,,Je hebt een rol geleerd, als man zijnde”, zegt Manon. ,,Dat kun je een toneelstuk noemen, of een masker. Ik was zelf als man niet zo handig. Die rol laat je achter je, je gaat meer naar de persoon die je echt bent en er verdwijnt veel. Maar dat iemand echt helemaal verdwijnt, dat is extreem.” asing.walthaus@lc.nl
<|endoftext|>
De Britse tenor Tony Henry wordt omschreven als een kruising tussen Puff Daddy en Luciano Pavarotti. Hij draagt een wollen mutsje en lacht voortdurend. Woensdag stond ik met hem te kletsen achter de coulissen van de Friesian Proms, een revue in het WTC met artiesten, orkest, koor, paarden en kanonnen.
Woendag was er een generale, die ik aan elkaar praatte. Henry zingt er Delilah, dat eigenaardige lied van iemand die zonet zijn vriendin heeft doodgestoken.
,,Kan best op zo’n feest, er luistert nooit iemand naar de tekst”, wist Henry. ,,Ze worden door de melodie meegesleept.”
Naast het podium scharrelde ook zanger Bert Vrieling rond, die veel van dialecten blijkt te weten en het meest nog van het Zwols. Daar heet een gaatje gaegien en iemand die ze niet op een rijtje heeft ook. Wie er ook was: sopraan Eugenia Boix, die me uitlegde dat je dat uitspreekt als Ee-oe-genia (met een Nederlandse ‘g’) Boo-ieks. En Barry Hay met zonnebril, die mijn naam niet verstond. ,,Asynchroon?” herhaalde hij.
Op het podium meldde ik dat Henry overal heeft gezongen maar nog niet hier. Hij had me dat net verteld. Dus: een primeur.
Na afloop fluisterde een organisator me toe: ,,Hij heeft hier wel eerder opgetreden hoor, in 2010 op een Cambuurgala.”
Dat zo’n man dat is vergeten!
Terwijl hij juist bij allerlei voetbalevenementen heeft gezongen.
Wikipedia meldt dat hij in 2007 bij de wedstrijd Engeland – Kroatië een woordje verkeerd uitsprak in het Kroatische volkslied.
Zodat hij in plaats van ‘Mijn schat, wat houden we van uw bergen’ zong ‘Mijn schat, mijn penis is een berg’. De Kroaten namen het hem niet kwalijk, ze wonnen met 3 -2 en dat kwam vast doordat de verspreking het elftal vrolijk en ontspannen had gemaakt.
,,Ik hoorde net dat je al eens in Leeuwarden hebt opgetreden, bij voetbalclub Cambuur”, fluisterde ik tegen hem. Alweer lachte hij. ,,Wat je ook vertelt”, zei hij, ,,er zal altijd iemand naar je toe komen om te vertellen dat ze het beter weten.” asing.walthaus@lc.nl
<|endoftext|>
Wanneer denk je zomaar aan David Bowie? 1: Wachtend op de veerboot in Holwerd. Uit de portofoons van het personeel klinkt af en toe een riedeltje dat sterk lijkt op het pianoriedeltje vooraf Drive-in Saturday. Dat nummer staat op Aladdin Sane, de elpee met Bowie-met-bliksemschicht.
Vaak loop ik de boot op met in mijn hoofd de fantastische regel: She’s uncertain if she likes him / But she knows she really loves him. 2: Reizend door Canada per Greyhoundbus. Om een of andere reden kwam me voortdurend
Five years in het hoofd, van de elpee The Rise and Fall of Ziggy Stardust and the Spiders from Mars. In Winnipeg ben ik eens een platenwinkel ingelopen om het weer even echt te horen, met dat intro en prachtregels als: My brain hurt like a warehouse / it had no room to spare. 3: Bij het zien van wethouder Nico Oud. Met hem en 49.998 anderen was ik in mei 1987 in de Kuip, waar Bowie de pompeuze Glass Spider Tour gaf. Hij was toen een megaster dankzij Let’s dance en China Girl, songs waarin qua tekst niet veel te beleven was. Een van mijn eerste klussen voor deze krant was het interviewen van Sytze Annema, die de show zes keer had gezien en er een fotoboek van had gemaakt.
Dat ik nog heb. 4: Deze week, omdat hij is overleden. We hadden het er maandag over in de kantine, over de vraag of hij een muzikant was of meer een zingende trendwatcher, over hoe slecht zijn gebit er altijd uitzag, over dat Angie in Big Brother zit.
,,Ik heb Ziggy Stardust nog live gezien”, zei Audrey, die in de kantine werkt en ons hoorde. We waren meteen stil. Hier konden we niet tegenop. ,,In Liverpool, 4 september 1972. Ik had een vriendin, een heel mooi meisje, die grote fan van Bowie was. En hij heeft haar aangekeken.”
Je hebt Ziggy Stardust gezien, herhaalden we ongelovig.
,,Zeker”, zei ze. ,,En de Beatles ook.” asing.walthaus@lc.nl
<|endoftext|>
Het raarste nieuws van dit weekeinde stond in Der Spiegel. Het blad sprak met Clemens Bimek, een timmerman en meubelmaker uit Berlijn, die een uitvinding heeft gedaan en bij zichzelf heeft laten implanteren: een zaadleiderventiel.
Er staat een plaatje bij van een klein lichtknopje.
Bimek kwam op het idee toen hij twintig jaar terug een programma over vasectomie zag, de operatie waar bij mannen de zaadleiders worden doorgesneden, de buisjes van de testikel naar de prostaat. Zo komen er geen zaadcellen meer in het
sperma. Het schijnt een eenvoudige ingreep te zijn. Het ongedaan maken – dan leggen ze het weer aan elkaar – is een stuk moeilijker.
Zulke techniek spreekt een timmerman aan. Dat kan beter, dacht Bimek en ontwikkelde een ventiel, dat hij Bimek SLV noemde (Samenleiterventil). Het idee is simpel: de uroloog zet ze in de zaadleiders, ze komen ergens onder de huid van de balzak.
Daar doorheen kun je dan, met een druk op het schakelaartje, de zaadtoevoer afsluiten. En later weer aanzetten, als je dat wilt.
Niet alle medici namen hem serieus. Een patholoog, die hij om de zaadleiders van een overledene had gevraagd om de doorsnee te kunnen meten voor zijn ventiel, stuurde hem weg.
Hij vond een uroloog die er wel iets in zag en een prototype bij hem plaatste. Het paste niet meteen, pas bij de vierde poging was het goed.
Zelf had ik er een lampje in gemaakt, dacht ik toen ik het demonstratiefilmpje bekeek (bimek.com). Rood of groen, al hoe de schakelaar staat. Dat schijnt dan door de huid heen, net als een zaklantaarn onder je hand. Een vrolijk gezicht en dan weet de ander ook hoe het zit.
Andere urologen hebben hun bedenkingen: gaat het niet dichtslibben, komt er geen litteken, wordt het niet afgestoten?
Maar volgens Bimek zit het uitstekend en heeft hij er zelfs bij het fietsen geen last van. Of het werkt, ook bij het weer aanzetten van de zaadtoevoer, moet nog blijken: proefpersonen zijn welkom. asing.walthaus@lc.nl
<|endoftext|>
Duizend mannen. Ze komen dus vooral uit Syrië, die opgefokte, bezopen, eerloze kerels die op oudjaarsnacht tientallen vrouwen beroofden en aanrandden op het stationsplein van Keulen. Volgens een intern politiebericht was het voor vrouwen ,,letterlijk spitsroeden lopen door massa’s dronken mannen”. Bekend werd dat ook in andere plaatsen, Hamburg, Bielefeld, Stuttgart, zulke dingen zijn gebeurd, op kleinere schaal.
Burgemeester Henriette Reker van Keulen zei dat vrouwen mannen tijdens het carnaval straks op armslengte moeten
houden. Stommer hoor je het zelden. Niet vrouwen hoeven zich anders te gedragen, dat moeten die mannen doen. Verkrachting en aanranding zijn misdaden, daar hebben we wetten tegen en cellen voor. Ook voor duizend mannen is wel ergens een kerker te vinden.
Eerst sprak de politie van mannen van Noord-Afrikaanse of Arabische afkomst. Gisteren vertelden anonieme politiemannen aan Die Welt am Sonntag dat het vooral Syriërs zijn geweest.
Erger nog: frisch eingereist, oftewel nog maar net in het land. Duizend mannen, vooral van Syrische afkomst.
Dan is er geen politieonderzoek meer nodig, dan weten veel mensen zo wel hoe het zit. Geert Wilders heeft er vast al over getwitterd en in menige huiskamer zal er ook het nodige over gezegd zijn. Met allerlei gevolgtrekkingen.
Want hier wonen immers ook Syriërs! Hebben we zomaar binnengelaten! De oplossing ligt voor het grijpen!
Ze zijn allemaal hetzelfde, door testosteron gedreven mannen, zei een bekende van me gisteren. Ik had nieuws voor hem: alle mannen zijn door testosteron gedreven en toch weten de meesten zich redelijk te beheersen.
Burgemeester Olaf Scholz van Hamburg reageerde er anders op. ,,Het is niet zo belangrijk om te weten waar ze vandaan komen”, zei hij. ,,Maar het is belangrijk dat we weten waar ze nu zijn.”
Juist. De wereld ga je niet veranderen. Of dit op de een of andere manier aan de islam ligt, daar ben je niet zomaar achter.
Maar als je criminelen vangt en bestraft, kun je ze hun laffe groepsgedrag hopelijk afleren.
En dan doe je al veel goeds. asing.walthaus@lc.nl
<|endoftext|>
Het was code rood en mijn band was lek, dus de fiets moest naar de maker. De hele ochtend al klonk het tweetonige gefluit van treinstellen over de stad. Verder was het stil, geen auto’s te horen.
De stoep was glad, maar die kon ik met een reuzenstap nemen.
Te laat bedacht ik dat mensen vroeger sokken om hun schoenen deden, de barre tocht was al begonnen. Een vader met een kind achterop fietste me voorbij. ,,Gaat best hoor!”, riep hij, zijn ogen strak op de glimmende klinkers. De straatlantaarns gingen uit.
Verderop glibberde een vrouw met een wollen muts haar huis uit, de stoep af, over de dikke, ijzige massa. Ze zwaaide met haar armen op de manier zoals alleen mensen dat doen die niet willen vallen. Pantomimespelers kunnen van alles imiteren, iemand die tegen een onzichtbare ruit klopt, iemand die tegen de storm in loopt, maar iemand die behoedzaam op ijzel loopt, dat kunnen zelfs zij niet. ,,Is de hele stad zo?”, vroeg de vrouw.
,,Meeste plekken vallen mee”, zei ik terug.
De fietsenmaker had weinig te doen. ,,Veel te glad voor de mensen”, wist hij. ,,Dat was in 1987 ook zo. Ik heb hem vanmiddag klaar.”
Een man reed met een kruiwagen zout op de stoep voor de woningbouwvereniging. Hij strooide met de hand. ,,Ik doe alleen dit stukje maar”, zei hij.
,,Straks komen de mensen.”
Nog verderop zat Jack, al lang gepensioneerd maar elke ochtend paraat. ,,Heb je de ijzel getrotseerd?”, vroeg ik. ,,Dit is niks”, zei hij. ,,Ik heb een moesson meegemaakt, een tyfoon op de Filippijnen en toen ik in Indonesië gelegerd was een aardbeving, zo hevig dat we dachten dat het zware artillerie was. De aarde scheurde voor mijn voeten open en de hemel werd kopergeel.”
Mijn excuus aan de mensen die lelijk gevallen zijn, maar code rood heeft wel iets. Ineens is de buitenwereld heel ver weg en is Nederland in de ochtend een glibberig, maar gezellig oord vol spraakzame lotgenoten. asing.walthaus@lc.nl
<|endoftext|>
Of 2016 echt het Jaar van de Boon, het Boek en de Aap is moet nog blijken.
Maar deze week is in elk geval de Week van de Bitterbal. Elke goede nieuwjaarsreceptie heeft ze immers.
Hoe je je op een receptie hoort te gedragen wordt van tevoren in artikelen uitgelegd.
Trek iets vlots aan maar geen malle kersttrui, nies de burgemeester niet in het gezicht, nooit langer dan tien minuten tegen iemand aan zeuren, word niet dronken. Hele verhalen zijn geschreven over het zoenen (links, rechts, links) omdat som
migen dat niet willen. Wie in een jolige bui is omdat hij per ongeluk toch dronken is geworden, kan er plezier aan beleven om juist zulke mensen te zoenen waar het maar kan, oren, ogen, puntje van de neus. Zelden lees je over hoe je zo simpel mogelijk aan zoveel mogelijk bitterballen kunt komen. Terwijl dat de voornaamste reden is om naar een receptie te gaan.
Daarvoor moet je eerst de ruimte kennen. Is de receptie bijvoorbeeld in de Harmonie, zoals die van Leeuwarden vanmiddag, dan kun je een half uur later komen want eerder gaat de frituur niet aan. Vorig jaar waren er volle schalen voor de mensen die waren blijven plakken. Is de receptie in het Provinsjehûs, zoals die van vrijdag, dan sta je in een volle, vrij smalle ruimte waar het lastig heen en weer loopt. Daar is het zaak, in de buurt van de keuken te blijven.
Is er ruimte, loop dan zo, dat je voortdurend het pad kruist van het personeel met de dienbladen met bitterballen. Pak er steeds weer een af. Hebben ze wel door, maar voor dat armetierige zzp-loontje zeggen ze er toch niks van. Vaak krijgen ze er schik in en brengen ze de bitterballen uit zichzelf naar je toe.
De laatste bitterbal van een schaal is ook geen probleem. Uit beleefdheid even vragen wie hem wil, iedereen zegt ‘nee dank je’ en hij is voor jou.
Een goed begin van het nieuwe jaar! asing.walthaus@lc.nl
<|endoftext|>
﻿Is Leo Groeneveld al gesignaleerd?
Oud-leraar Duits en geschiedenis, na tien jaar voor de klas in het vuurwerk gegaan, voorzitter van de Belangenvereniging Pyrotechniek Nederland?
Misschien is het nog te vroeg, maar meestal deelt hij rond deze tijd mee voor hoeveel miljoen de Nederlanders nu weer aan vuurwerk hebben gekocht. Hij weet het tot op het miljoen nauwkeurig, vorig jaar was het 68 miljoen euro. Waar iedereen dan hoofdschuddend over doet, het is toch wat, zoveel miljoenen, en dat met voedselbanken en alle armoe in de wereld. Maar zoveel is het eigenlijk niet.
Hij heeft het dit jaar nog niet verteld. Wel weten we dankzij hem al dat er minder uit China geïmporteerd is dan verwacht, vanwege watersnood in vuurwerkprovincie Hunan.
Stel, de verkoop levert weer 68 miljoen op. Er zijn 17.178.158 Nederlanders (daar stond de teller van het Centraal Bureau voor de Statistiek gisteravond om tien voor zeven op). Dat is net geen vier euro per Nederlander.
Twee doosjes grondbloemen en het is op. Je hebt er niet eens een Tolle Lola voor, dat is een vuurpijl.
Misschien is het beter om te rekenen per huishouden (volgens het CBS waren dat er 7.720.787 in 2016). Maar ook dan is het maar 9 euro per gezin. Als dat je budget is, lachen je zoons je de rest van je leven uit. Vermoedelijk geeft een gezin in een jaar meer uit aan toiletpapier.
Met andere woorden: opgeteld is alles veel. Vuurwerk, glazen melk, toiletpapier, sokken.
En toch kijk ik tegen de jaarwisseling altijd uit naar Leo Groeneveld met de eindcijfers.
Misschien gaan we wel over de 70 miljoen. ’t Is toch wat. 
<|endoftext|>
Maar liefst twee kersttoespraken gemist, die van Theo Pijpers en die van Willem-Alexander. De tweede kom ik zo op, de eerste is de gastheer van Hotel de Jong, waar ik steevast aan het kerstdiner aanschoof, maar dit jaar helaas niet.
Pijpers neemt dan kort het woord met een krakende microfoon en zegt dat als we een beetje aardig en fatsoenlijk met elkaar omgaan het met de wereld wel in orde komt, en smakelijk eten allemaal. Je weet de boodschap van tevoren en toch wil je het horen, het hoort erbij.
Dan Willem-Alexander, de koning van dit land. Ook bij hem meestal geen verrassingen.
Vaak is de toespraak vanuit de Eikenhorst net zoiets als die van Pijpers maar langer en met barokmuziek na afloop. Ik las hem net na, ook dit jaar klopt het weer. Al opent hij met de opmerking dat hij dit jaar vijftig is geworden en sluit hij af met muziek van Michael Praetorius, die niet ouder dan vijftig is geworden.
Dat zal toeval zijn. Hoewel, achterdochtige kijkers zien overal geheime agenda’s. Want op Twitter (,,Twitter maakt het debat soms bitter’’, rijmde Willem- Alexander) stak dadelijk een stormpje op over dat er geen kerstboom achter hem stond.
Dat er al jaren geen kerstbomen bij die rede staan doet er niet toe, ineens weten mensen zeker dat het van de moslims komt.
Uit vrees voor de islam is de boom natuurlijk weggelaten, zo helpt de islamisering ons cultuurgoed naar de halve maan.
,,Het is vaak lastig verzinsels en werkelijkheid van elkaar te onderscheiden’’, had Willem- Alexander in zijn speech al gezegd.
Alsof hij het gedoe al had zien aankomen. 
<|endoftext|>
De meeste baby’s op Ameland worden geboren bij opkomend tij. Dat weten we door Akke Hofman, die in de jaren twintig als gemeentevroedvrouw op het eiland begon.
Om haar theorie te onderbouwen noteerde ze tijdstip van geboorte, maanstand en eb en vloed.
Zulke theorieën zijn aan mij wel besteed. Dus toen ik een tip kreeg van Gerard, lezer van deze columns, dat ik Harlingse Joke eens moest vragen naar haar bijzondere theorie over katholieken in de havenstad, was ik gegrepen.
Wie is Harlingse Joke, mailde ik terug. Ze heeft enige bekendheid als jazzzangeres, antwoordde Gerard.
Zo kwam ik uit bij Joke de Boer. ,,Ik zing wel jazz, ja’’, geeft ze toe als ze de telefoon opneemt.
Maar ze heeft ook met Teake van der Meer opgetreden en op overzichts-cd Harlingen mien stadsje zingt ze het titelnummer.
Maar dat doet er niet toe. De theorie over katholieken, daar kwamen we voor. ,,Die stelt niks voor, joh’’, probeert ze nog. Nee nee, nu willen we het weten ook.
,,Nou, mijn theorie is dat katholieken in Harlingen bruine ogen hebben’’, zegt ze. ,,Dat is mijn persoonlijke idee hoor.
Want alle katholieken die ik hier ken, hebben bruine ogen.’’
Een verklaring heeft ze ook.
Mogelijk komt het van zeelui uit Spanje en Portugal die zich hebben vermaakt met Harlinger dames van lichte zeden. Zo ontstonden ,,donkere types met bruine ogen, die snel bruin worden in de zomer’’.
De theorie is dus: veel Harlinger katholieken hebben bruine ogen. Dat is moeilijk te bewijzen, maar als iemand in Harlingen mien stadsje een tijdlang de oogkleur van RK stadgenoten noteert komen we een eind. 
<|endoftext|>
Er zijn weinig kunstwerken die ronduit Love heten.
Meestal zijn ze ver weg: het beeld van Robert Indiana, dat als kerstkaart is begonnen, staat in Amerika. Maandag werd dichterbij de mistfontein onthuld van Jaume Plensa, die ook Love heet. Ideaal om met de hond heen te lopen, want ook dieren hebben liefde nodig.
Het was er druk en de mist werkte niet. Voor een indruk kwam er wat rook uit een discoding.
Daarboven torenden de pepermunten reuzekinderkoppen uit, die iedereen bij voorbaat niks vond (ik vat de discus
sie even samen) en heel mooi nu ze er echt staan. Zo gaat dat met liefde.
De hond snuffelde aan het gras, waar Niet Betreden op stond. ,,Niet betreden’’, zei een man achter me streng. ,,Hij kan niet goed lezen’’, zei ik en trok de hond terug.
De presentatie was al aan de
gang. Er stonden mensen omheen met lichtjes om hun nek, wat betekende dat ze naar de borrel na afloop konden. ,,Nu komt er een lied’’, zei de presentator en begon te zingen. Er zijn wel duizend liedjes met love in de titel, maar dit was iets anders.
De hond zag een andere hond en begon aan de riem te trekken.
Een man gaf me een hand en zei: ,,Ken je me nog?’’ Het was Roelof, oud-werfbaas uit Workum, bij wie ik jaren geleden de mooiste voorstelling van Suver Nuver ooit heb gezien. ,,Ja’’, zei ik. ,,Jij houdt van Ingmar Bergmanfilms.’’
Dat soort liefdes onthou je.
,,Wat vinden jullie ervan’’, vroeg een vrouw. ,,Waarom moest er nu een kunstenaar uit Spanje komen, terwijl er zoveel beroemde Friese kunstenaars zijn.’’
,,Die discussie hebben we nu wel gehad’’, zei Roelof.
Intussen gaf ik de hond een koekje, want die begon ongeduldig te worden. Jaume Plensa bleek achter me te staan en glimlachte. Crazy little thing. 
<|endoftext|>
E. had het als enige punt op haar verlanglijstje voor Parijs. In die stad moesten we naar de banketbakkerszaak van Ladurée. Ik had er nog nooit van gehoord, wat weer bewijst hoe stom ik eigenlijk ben, want echte kenners beginnen meteen te kwijlen als je het erover hebt.
Er zijn een paar van die winkels in de stad, wat voor zoiets exclusiefs verdacht is, want dan zitten er marketingmensen achter. Wij gingen naar die in de Rue de Castiglione, een straat die genoemd is naar een slag die Napoleon heeft gewonnen.
Daar gingen we koekjes kopen.
Of koekjes, zo noemde ik ze de hele tijd, maar het zijn niet zomaar koekjes, het zijn macarons.
De hit van nu, naar het schijnt. Schuimige bolletjes van bloem en suiker, met iets ertussen en gebakken op een stukje eetpapier. Ladurée verkoopt ze al anderhalve eeuw. In mijn domheid dacht ik aan de kokosmakroon, dat klinkt immers verwant, maar ik had er niet verder naast kunnen zitten.
Het is een prachtige vertoning bij Ladurée, want die koekjes liggen kleur bij kleur uitgesteld in een glazen vitrine. Je hebt zwarte, bruine en goudkleurige, maar het meeste leek groen, geel, roze, blauw. De zaak staat vol toeristen, met achter de vitrine een macht personeel om de kostelijke hapjes met handschoentjes op te pakken en in sierdoosjes te doen, eerst in papier dat verzegeld wordt, dan het deksel erop waar de bedrijfsnaam op staat.
Ik kon de verleiding niet weerstaan en kocht ook een doosje, voor iemand die dit weekeinde jarig was. Ja, het zijn gewoon koekjes, dure bovendien, maar zo’n cultus is ook wat waard.
Later bedacht ik dat ik één macaron extra had moeten kopen. Want nu heb ik geen idee hoe ze smaken. Alweer dom. 
<|endoftext|>
Overal fonkelt het in Parijs, vanwege de kerstsfeer.
Daar maken ze hier echt werk van. Van de woonboten in het Bassin d’Arsenal vlakbij het hotel tot de grote magasins, iedereen hangt lichtjes op.
Winkels zetten kerstspullen voorin de etalage, de deuren gaan open en met de warmte walmt knusse muziek naar buiten. Allemaal Amerikaanse muziek trouwens, veel Jingle Bells en White Christmas.
Het is een bezienswaardigheid op zich, al die duizenden spullen die nog voor de kerst verkocht moeten worden en al die mensen die daarmee bezig zijn.
In de dure winkels loopt maar af en toe iemand binnen, zoals bij kaarsenmaker Trudon die al leverde aan zonnekoning Lodewijk XIV: twee tot in de puntjes geklede heren achter de toonbank staren er naar de muur.
Hun goedkoopste kaarsen zijn rond de 75 euro. In de goedkope zaken, zoals bij de Hema, die hier waarschijnlijk ’ema heet, staan de mensen juist rijendik voor de kassa.
Een goed gekleed jong stel keek rond in de duurzame kadowinkel Natures et Découvertes, met honderden soorten thee, dingen met geurtjes, verlichte globes, elektrische dingen waar je kalm van moet worden en houten kinderspeelgoed. Dat wil zeggen: zij keek rond, hij stond met rolkoffer in de boekenhoek en zette, als ze hem riep omdat ze weer iets had gevonden, het boek waarin hij steeds keek snel terug, alsof het iets smerigs was.
Uiteindelijk kochten ze een keramisch geurpotje en kon ik kijken wat hij zo heimelijk las.
Het heet Comment chier dans les bois, letterlijk: hoe je in het bos moet schijten. Ik denk niet dat hij erg in kerststemming was en die vriendin mag wel uitkijken, want op een dag ruilt hij haar in tegen een speer of een berenvel. 
<|endoftext|>
Zojuist heb ik een Gouden Boekje gelezen. Jaren niet gedaan, maar dit deeltje, net verschenen, heet Tom Poes en het cadeautje voor heer Ollie.
Het is geschreven door Sjoerd Kuyper, de tekeningen zijn van Henrieke Goorhuis.
Dit is natuurlijk een kinderverhaaltje.
Tom Poes vraagt iedereen wat voor cadeautje hij moet kopen voor Bommel. Hij komt er niet uit, maar door zijn gevraag gaat iedereen bij Bommel op visite, die dit gezellige feest het mooiste cadeau vindt.
Hoe kinderlijk ook, het houdt de herinnering levend aan Olivier B. Bommel, Tom Poes en alle andere personages die tekenaar Marten Toonder bedacht.
Voor lezertjes van nu zijn ze nieuw, ik verslond hun verhalen zo vaak dat mijn hoofd vol citaten zit. Mijn favoriet: Heb uw last van u geweeten? Kom dan bij Wammus Wagl eeten.
Toch schrik je van zo’n Gouden Boekje. Want vorig jaar verscheen bij de Bezige Bij een nieuw Bommelverhaal voor oudere lezers, Het lastpak. Geschreven door Henk Hardeman, eveneens met prachtige plaatjes van Henrieke Goorhuis. (Al zijn dat er te weinig, het is een boek met zo nu en dan een illustratie.)
Leek het er toen op, dat er meer volwassen verhalen zouden volgen, zo’n Gouden Boekje wekt de indruk dat de Bommelboedel nu definitief in de kinderhoek is gezet.
Nee hoor, stelt Hardeman me per mail gerust. Er zijn plannen voor opvolgers van Het lastpak.
Of hij dat zal schrijven weet hij niet. Ook tekenares Goorhuis rekent erop. Zelfs al weet je bij voorbaat dat je in de ogen van oude liefhebbers nooit de boeken zult evenaren die ze uit hun jeugd kennen. ,,Ik heb gelukkig de wetenschap dat Toonder zelf wilde dat het werd voortgezet’’, schrijft ze. 
<|endoftext|>
Het kwam van Leonie P., het vrachtschip dat vrijdagnacht boven Ameland 24 containers is kwijtgeraakt.
Juttersbloed gaat daar sneller van stromen, en twee eilander jutters zaten zaterdagmorgen achter me in de bus van Leeuwarden naar de pier, boven het kletteren van de regen uit sterke verhalen te vertellen.
De een had eens zo’n zender gevonden die ze op zeehonden vastlijmen. En later een baken vol elektronica. Had hij nog geld voor gekregen ook. Toen hij achteraf las wat die apparatuur kost, besefte hij: volgende keer gaat de vraagprijs omhoog.
De ander vond eens een speelgoedauto op het strand met maar één wieltje. Een tijd erna kwam hij bij een dorpsgenoot en wat had die in de schuur: precies zo’n wieltje! Sterker nog, de vrouw van die man had er ook een, hij mocht ze hebben. Maanden later vond hij wieltje nummer vier ook nog eens, op het strand. Dat geloof je toch niet?
Soms is zo’n verhaal ook echt niet waar, ging hij door. Neem die loeizware kluis die jutter Piet Metz bijna tien jaar terug vond, in januari 2008, en met de trekker had meegenomen. Het had de krant gehaald, want een kluis die ergens aanspoelt is een wonder der natuur.
Dat van de krant klopt, zag ik later. In het artikel van toen was er al twijfel: ,,Op Ameland wordt vermoed dat het om een grap gaat’’, stond er.
De jutter in de bus vertelde nu hoe het zat. Mannen die aan het verbouwen waren hadden een oude kluis vol beton gestort, afgesloten en op het strand bij de duinen gelegd.
Die toedracht heeft nooit in de krant gestaan. Daarvoor moet je op een ochtend met snotweer in de bus naar Holwerd zitten, terwijl heel in de verte 24 containers op de Noordzee dobberen. 
<|endoftext|>
‘Heb jij al gestemd?’’
,,Op de gemeentefusie van Waadhoeke, Leeuwarden of Súdwest? Jazeker.’’
,,Ach man, dat is alweer zo twee weken geleden. Op de Top 2000 natuurlijk.’’
,,Dat weet ik niet hoor. Ze klinken allemaal wel leuk, die bekende nummers, het maakt me niet zoveel uit hoe hoog ze staan.’’
,,Man, je laat je stem toch niet verloren gaan? Heb je wel opgelet?
Deze week waren ze nog met een rijdende stembus in Ysbrechtum. Waar de mensen een voorkeur hebben voor Suspicious minds van Elvis Presley.’’
,,Zijn ze daar zo achterdochtig dan? Want daar gaat dat liedje over, over wantrouwende lui.’’
,,Welnee, dat is gewoon een liedje dat lekker in het gehoor ligt. Neem toch niet alles zo letterlijk, het gaat niet om de
teksten, dat is bij de politiek ook niet zo. Mensen stemmen op wat leuk klinkt, wat ze van vroeger gewend zijn en waar een leuk filmpje bij is.’’
,,Nou dat weet ik niet hoor.
Zo’n Child in time, daar snap je toch niks van. Of Bohemian Rhapsody. Dat gaat over een jongen die een moord heeft gepleegd, okay, maar wat heeft hij met Galileo of Figaro te maken?
En heb jij wel eens een zeppelin van lood gezien?’’
,,Het is toch goede muziek?’’
,,Absoluut. Toch, om er op te stemmen... Je vraagt je bij zoiets af: is dit het echte leven, is dit slechts fantasie? Meegesleept in een aardverschuiving, geen ontsnapping aan de werkelijkheid.
Open je ogen, kijk naar de hemel en zie!’’
,,Ik weet niet wat je nu allemaal raaskalt. Je kans om nog te stemmen is in elk geval verkeken, want vandaag stopt het. En wie niet heeft gestemd, mag er ook niet over meepraten, zo werkt dat bij verkiezingen.’’ 
<|endoftext|>
Interessante vraag, vorige week bij de Vrouwen van Nu uit Leeuwarden. Ik hield een praatje over de krant en kon meteen in de zaal wat dingen peilen. Bijna iedereen stak de hand op toen ik vroeg wie er allemaal de Leeuwarder Courant lezen, dat is best wel eens fijn.
,,Zijn er nog vragen’’, vroeg ik en er ging een hand omhoog.
Vier jaar geleden is de Leeuwarder Courant van een avondblad een ochtendkrant geworden, zei de vragenstelster. Heeft dat veel abonnees gekost (antwoord: dat valt mee) en vooral: is het ook onze ervaring dat het lezen van de krant ’s morgens veel meer tijd kost dan ’s avonds?
Dat laatste had ik nog nooit eerder gehoord. Andere vrouwen in de zaal bevestigden het.
’s Avonds hadden ze de krant altijd sneller uit dan ’s morgens.
Slechts een bezoekster vertelde dat het bij haar niet erg veranderd was, want ze lazen thuis De Volkskrant en de Leeuwarder Courant en die komen nu allebei ’s morgens. Een andere bezoekster opperde: ,,Misschien is het omdat we allemaal al wat ouder zijn en overdag veel tijd hebben.’’
Een verklaring had ik er zo niet voor, maar het liet me niet los. Want nu ik erover nadenk: ook ik lees deze krant ’s morgens langer dan vroeger ’s avonds. De ochtendroutine is hier: eerst met de hond de Prinsentuin door, dan ontbijt, dan koffie en krant met snurkende hond naast me, dan werk. Voor die krant trek ik best veel tijd uit en dan nog heb ik hem niet altijd helemaal uit. Want anders dan de Vrouwen van Nu heb ik overdag niet heel veel tijd.
Het is een vreemd fenomeen.
Ik heb opgezocht wat we destijds allemaal hebben geschreven toen we van avond naar ochtend gingen, maar dit aspect heeft niemand zien aankomen. 
<|endoftext|>
Pa overleed op 5 december vorig jaar. ,,Alweer een jaar geleden’’, zeggen mensen op straat hier in Hollum. ,,Het gaat zo snel allemaal. Het zal voor jou wel een rare tijd zijn.’’
Dat weet ik niet goed. Ik logeer deze week in het huis van pa, dat leeg is op een stoel, een tafeltje, een staande lamp, een bed en een waterkoker na. Aan kuiltjes in de vloerbedekking kun je zien waar de bank en de andere meubels hebben gestaan.
Op die ene stoel las ik Je denkt dat het komt van Meindert Talma, terwijl het buiten stormde, regende en al vroeg donker werd. Af en toe zwaaide ik naar voorbijgangers.
De echt rare tijd was een jaar geleden. Toen was ik hier ook, want ik kwam als Sinterklaas op de school in Ballum. Pa lag toen, verdoofd door de morfine, in Leeuwarden en het einde was in zicht. Intussen sprak ik als Sint met de kindertjes. Daarna vertrok ik naar de wal, waar ik in het verzorgingshuis aankwam toen het al voorbij was. Vandaag ben ik daar weer Sinterklaas – dan denk je er toch aan.
Bij de supermarkt trof ik A.
Vroeger was A. ons kindermeisje, later werd ze onze schooljuffrouw.
Deze zomer is haar man overleden. ,,Hoe is het’’, vroeg ik.
Soms was het goed, soms had ze het zwaar, vertelde ze. Het kon haar zomaar overvallen. Laatst nog bij een kerkdienst, toen You raise me up werd gezongen.
’s Avonds stopte er een mini.
,,Camping Koudenburg, weet u waar dat is?’’ vroeg de chauffeur.
Ik legde dat uit, maar hij onderbrak me: ,,En komt Sinterklaas daar ook?’’ Ik herkende de vriend van E., die zeven jaar geleden is overleden. ,,Zag je het niet’’, lachte hij. ,,Dit is immers het autootje van E.!’’
Zo’n tijd is het. Het is vroeg donker en overal duiken mensen van toen op. 
<|endoftext|>
Eens zat ik rond deze tijd in het Noorderstation in Groningen op de trein te wachten. Aan het tafeltje naast me zaten schooljongens, die sinterklaasgedichten moesten maken voor klasgenoten en elkaar met veel plezier hun werk voorlazen. Een van hen had wat mij betreft het beste, het eindigde met: ,,Daarom heeft Sint dit gekocht / Pak het nu maar uit, gedrocht!’’ Rijm, ritme, humor - alles wat een sinterklaasgedicht goed maakt. Dat soort dichten staat in een kwade reuk, want serieuze poëzie hoort ernstig en een beetje onbegrijpelijk te zijn, zonder rijm, want dat is voor smartlappen, cabaretliedjes en light versie van het genre Annie M. G. Schmidt/Willem Wilmink.
Knap hoor, maar toch light.
Trekt u zich er niks van aan. Ik hoop dat u vandaag of dit weekeinde allemaal gniffelend zulke verzen zit te schrijven, dat ze goed zijn van ritme en rijm en de ontvanger ze ook nog eens goed voorleest, zonder verkeerde klemtoon of stotteren. Er bestaan legio slechte sinterklaasgedichten, geknutsel als dat afschuwelijke kroningslied van vier jaar terug, maar een goed vers is beter dan de mooiste surprise. Dus laat u niet afschrikken en dicht, dicht, dicht.
Het mooiste gelegenheidsgedicht dat ik ooit las was een kritiek van Groninger dichter Hendrik de Vries op een gedicht van Jan H. Eekhout. Eekhout was een protestants schrijver die tijdens de oorlog in Leeuwarden woonde en boeken schreef van nationaal-socialistische snit. Na de oorlog mocht hij tien jaar niet publiceren.
Hij liet in een gedicht ‘dolk’ rijmen op ‘mol ik’. De Vries schreef: ,,Vriend Eekhout / als dit steek houdt / berust het op een spreekfout.’’
Dat is het echte werk. Ik wens u allemaal een sinterklaasavond vol rijmgenot. 
<|endoftext|>
Voor zover ik weet heb ik geen VOG, een Verklaring Omtrent het Gedrag.
Maar dat is een kwestie van tijd, want het ministerie van Sociale Zaken heeft bekendgemaakt dat iedereen die geregeld bij een kinderopvanglocatie is er eentje moet hebben. En de kinderopvang is bij mij om de hoek. Kindertjes daar vragen vaak of ze mijn hond mogen aaien, wat voor staatssecretaris Tamara van Ark wel heel verdacht en vuig moet klinken.
Trouwens, volgende week ben ik twee keer Sint Nicolaas en word ik hopelijk weer bedolven onder de zelfgemaakte kindertekeningen, gedichten, knipsels en stoomboten van gekleurde vouwblaadjes en watten, die ik stuk voor stuk de mooiste van de hele wereld ga vinden.
Zoiets zal zonder VOG straks helemaal niet meer door de beugel kunnen.
Omdat je die bui al kunt zien hangen – je bent gewoon een onbetrouwbare viezerik, tenzij je een officieel papiertje hebt om het tegendeel aan te tonen – heb ik er maar vast wat over uitgezocht.
Een VOG haal je bij Justis, dat is een overheidsbedrijf dat nagaat of je een strafblad hebt.
Dat kost ze twee weken. Heb je dat niet, dan krijg je een VOG.
Heb je dat wel, dan kun je er nog steeds een krijgen, maar het helpt als je jonger dan 23 bent.
Als je het elektronisch aanvraagt, kost dat 33,85, via de gemeente is het 41,35. Die 7,50 verschil zal hem in de postzegels zitten. De regeling is ondertekend door buschauffeur Fred Teeven, toen hij nog staatssecretaris was. Of een buschauffeur een VOG nodig heeft, is trouwens onduidelijk, soms wel, soms niet lijkt het. Voor taxichauffeurs is het wel verplicht.
Net als voor medewerkers van de Belastingdienst, onderwijzers en verpleegkundigen.
In elk geval neem ik het zekere voor het onzekere. Als die kinderen straks vragen of ze mijn hond mogen aaien, gaat het feest niet door. Ik kijk wel link uit, zonder VOG. 
<|endoftext|>
De Partridge Family, zondags op tv, was het eerste zingende gezin dat ik zag.
Moeder met allerlei kinderen, een vader herinner ik me niet, ze pakten her en der gitaren en drums vandaan, zongen thuis een moppie in de garage en kregen meteen het aanbod om in Las Vegas op te treden. Dus daar gingen ze op weg, met een vrolijke hippiebus, het was im
mers begin jaren zeventig.
Her en der traden ze op met hun vrolijke bubblegummuziek, we herinneren ons met warme gevoelens hun versie van Breaking up is hard to do en vooral I think I love you, dat ook in Nederland een hit werd. Zo kwamen we erachter dat het niet een echt gezin was maar acteurs, van wie een paar echt konden zingen.
De beroemdste was de deze week overleden David Cassidy, een meisjesachtige jongen met fonteinhaar (een shag haircut schijnt dat te heten), die ook een paar keer in Nederland optrad.
Door hem kom ik op het verschijnsel van de zinggezinnen.
Die Partridges waren dan wel een nepgezin, maar je had in hun tijd toch opvallend veel echte familieleden die samen optraden. Een greep: de Jackson Five, de Osmond Brothers, de Pointer Sisters, Tavares, de Carpenters, de BeeGees, Sister Sledge.
Die laatsten zongen zelfs We are family. Hier in Nederland speelden de Gebroeders Brouwer Middernacht op hun trompet en lagen de nichtjes Hepie en Hepie op hun kussen stil te dromen.
Dat was toen. In onze tijd is het bijna niet mogelijk om zo’n rijtje zinggezinnen te noemen.
Op een zeldzame uitzondering als de Leeuwarder cult-band Le Mistral na zijn ze er nauwelijks nog. En de grootste hit van Le Mistral, Paradise, is ook alweer even geleden. 
<|endoftext|>
Achter me op de tribune zaten een man en een vrouw die bij geen enkele politieke partij hoorden en ook niet voor een krant of zoiets werkten. Ze zeiden het zelf, althans.
Zij waren dus gewone burgers en dat viel op. Want bij het Leeuwarder verkiezingsdebat van maandagavond zaten vooral de mensen die er altijd bij zijn.
Velen waren te herkennen aan PvdA-petjes, FNP-hesjes of badges van de Partij voor de Dieren. Het CDA had zelfs een technisch team plus laptop en fotograaf meegenomen, om ter plekke foto’s met een uitspraak en een CDA-merkje eroverheen het internet op te slingeren.
,,Is die met dat baardje van GroenLinks?’’, vroeg de vrouw achter me. Dat kon ik bevestigen.
Lutz Jacobi herkenden ze ook. Haar partij moet wel heel
erg op die herkenbaarheid vertrouwen, want verder maakte zij zich er in de mini-discussietjes met een jantje-van-leiden af.
Otto van der Galiën van Lijst058 maakte een veel betere indruk.
Gijs Jacobse van Gemeentebelangen ontpopte zich als de Savonarola van de avond: we stevenen met zijn allen op het financiële ravijn af. Harm Wiersma (Klokkenluiderspartij) was de paljas: omdat hij niet wist waar de klepel hangt, zweeg hij liever.
,,Weten jullie nu waar je op gaat stemmen’’, vroeg ik mijn achterburen, toen het na anderhalf uur voorbij was. ,,Het is moeilijk’’, zei de vrouw, terwijl ze haar jas aandeed.
Een PvdA’er kwam naar me toe, om te voorspellen wat er morgen op de voorpagina van deze krant staat. ,,PAL/Groen- Links winnaar gemeenteraadsverkiezingen, maar PvdA blijft de grootste’’, stelde hij.
De gewone burgers waren toen de deur al uit. 
<|endoftext|>
Even leek het of het eerste evenement van Leeuwarden 2018 was begonnen, want het kwam ‘fan ûnderen op’ en er zat een ‘mienskip’ achter.
Maar al gauw werd duidelijk dat het een actie van fundamentalisten was, zaterdag, om bussen met demonstranten tegen te houden.
Het was onderdeel van de Zwarte-Pietendiscussie. Een
flauwekulonderwerp dat geen zinnig kind iets kan schelen maar waar volwassen maar niet over op kunnen houden. De discussie bestaat enkel uit dieptepunten en de blokkade van zaterdag was er weer een.
Het was een stomme actie bovendien. Als hij niet gehouden was, hadden de demonstranten in Dokkum in een vak in de regen gestaan en waren er verder weinig woorden aan vuil gemaakt. En kijk nu eens.
Vind ik. Maar toen ik dat zaterdagavond in het café zei, bleken veel mensen de actie juist fantastisch te vinden. Het is zelfs fout als je het niet met ze eens bent, was mijn indruk. Ook familieleden en vrienden appten of facebookten waarderende woorden.
Op Facebook is het raak, de een na de ander zingt de lofzang op de Friezen, die dit toch maar hebben aangedurfd. Iemand stelt voor alleen Friezen in de regering te zetten en Dokkum hoofdstad te maken, maar dan moet die burgemeester wel weg.
En terloops krijgen ,,die vieze uitkeringstrekkers’’ er ook van langs, die of de zee in moeten of terug naar hun eigen land.
Als ik Sint was, zou ik tegen deze mensen en de demonstranten zeggen: kijk eens goed naar jezelf. Hou op, ga liever kindercadeautjes inpakken. En nu niet steeds naar elkaar wijzen van zij begonnen en zij willen nooit luisteren. Kappen, anders moet Piet genadeloos de roe hanteren. 
<|endoftext|>
Als je op een PvdA-bijeenkomst een hand op je rug voelt, dan is het Lutz Jacobi. ,,Ik bin niet su fan’e debatten’’, zei ze. Daarom had ze woensdagavond de vermoedelijk leukste politieke bijeenkomst georganiseerd die ik in jaren heb meegemaakt. Er werd met geen woord over politiek gesproken, wel werden smartlappen gezongen. Een jury met Anneke Douma, Tet Rozendal en Ritsko van Vliet keurde de deelnemers, en aan het eind presenteerden Lutz en Anneke een eigen lied, Myn hert is read / it kloppet foar in oar / dat is net foar neat / wy libje mei elkoar. Ze stopte me een cd toe, ,,kist der fanavond in bed naar lústere.’’
Vroeger zongen socialisten strijdliederen, Voorwaarts, en niet vergeten en zo, maar de strijd is er een beetje uit. In PvdA-bolwerk Leeuwarden is daar nu de smartlap voor in de plaats gekomen.
Jovialiteit als de nieuwe solidariteit: ,,It libbensliet verbindt alles en iedereen’’, zei Lutz vanaf het podium. Een vrouw die teut achterin zat riep bij die toespraak al ,,Su is it!’’ en schreeuwde en vloekte daarna steeds luider. Uiteindelijk werd ze er uitgezet, de politie kwam er zelfs aan te pas. Ach moederlief, toe, drink niet meer, zeg maar.
Daardoor durfden anderen ook. D66’ers Hilde Tjeerdema en Jaap Oosterwijk zongen Laat me, van Ramses Shaffy en een luisteraar riep: ,,Is die man nog vrij? Ik vind hem leuk!’’ De zaal joelde toen PvdA’er Eline de Koning Dokter Bernard zong van Bonnie St. Claire, en wethouder Sjoerd Feitsma een gastrol als dokter Bernard speelde. ,,Dit is veel te gezellig om het maar een keer te doen!’’, riep de organisatrice.
Is ook zo. Of ik nu PvdA ga stemmen weet ik niet, maar als Lutz Jacobi ooit een café begint word ik stamgast. 
<|endoftext|>
Op reproducties is het minder goed te zien dan in het echt: het schilderij dat Gerrit Berckheyde in 1671- 1672 maakte van de bocht in de Herengracht in Amsterdam.
Het is een werk waar je niet snel op uitgekeken raakt. Normaal moet je ervoor naar het Rijksmuseum, maar het hangt drie weken in het Fries Museum, wat wel zo praktisch is. Veel
mensen lopen erlangs, omdat aan de andere kant een Rembrandt hangt, maar ook dit is de moeite waard.
Want dit is dus die befaamde Gouden Bocht, waar de allerrijkste handelaren van de zeventiende eeuw grote huizen lieten bouwen. Hier woonde de Quote 500 van 350 jaar geleden. En het is interessant te zien dat hun huizen helemaal niet zo indrukwekkend zijn.
Op een paar beelden op een daklijst van een van de huizen na zie je bijna geen versieringen.
Ze doen aan pakhuizen denken, al hebben die geen trap voor de voordeur. Een souterrain, drie verdiepingen, vliering. Een paar kavels waren nog leeg toen Berckheyde het schilderde, zodat je ook kale zijmuren ziet.
De zon komt van achteren, de voorgevels staan in de schaduw.
Er lopen een paar mensen, voor de kade ligt een boot (eentje maar, in dat hele stuk) en her en der ligt bouwmateriaal. Het is stil op straat en nergens is een boom. Er zijn trouwens ook geen hekjes, wat achteraf pikant is, want Berckheyde is verdronken toen hij uit de kroeg kwam en in de gracht viel.
Wonderlijk, deze kale rijkdom anno 1672. Misschien speelt mee dat het toen aan alle kanten oorlog was, maar dit maakt geen crisis-indruk. Historicus Simon Schama beweerde dat rijke Nederlanders zich voor hun rijkdom schaamden, destijds althans.
Misschien is dat het. Het maakt dit schilderij hoe dan ook fascinerend om te zien. 
<|endoftext|>
Om eerlijk te zijn, in de film Borg/McEnroe had ik niet veel trek, omdat ik weinig met tennis heb. Maar toen ik hem onlangs in de bioscoop zag was ik snel om, want het is een mythische film over twee mannen in een strijdperk.
De een, John McEnroe, is een Amerikaans driftkikkertje dat zo legendarisch kon tieren dat er in 1982 zelfs een satirisch nummer over gemaakt, The umpire strikes back.
De ander, Björn Borg, is een beheerste Viking. Uit de film leren we dat hij vroeger net zo’n opgewonden standje is geweest, maar dat een wijze oudere coach, zeg maar een Zweedse Foppe, hem dat impulsieve gedrag heeft afgeleerd.
De bezoekers van het Noordelijk Film Festival vonden de film zo leuk, dat hij gisteren de publieksprijs kreeg in een ceremonietje in de grote zaal van de Harmonie, dat ik aan elkaar mocht praten. De filmmaker was er niet bij, dus de prijs wordt naar hem opgestuurd.
,,Ik heb denk ik wel een Björn Borg-onderbroek aan’’, grapte ik.
,,Dan hebben we toch iets hier.’’
Helemaal achteruit de zaal riep iemand: ,,Bewijs dat maar eens!’’
Op zulke momenten moet je je niet laten kennen natuurlijk.
Ik draaide me van het publiek af, maakte mijn broek een stukje los en keek naar de onderbroeksband eronder.
,,Helaas’’, zei ik vervolgens tegen de theaterzaal. ,,Het is Calvin Klein.’’
Eerlijk gezegd weet ik niet wat ik gedaan had als het merk wel Björn Borg was geweest. Tenslotte heb ik nooit een Zweedse Foppe gehad om me te leren dat je je niet altijd hoeft te laten uitlokken.
Maar het is maar beter zo.
Anders was er meteen een theaterzaal aan #metoo-twitters de wereld in gegaan, en die zijn er zo al genoeg. 
<|endoftext|>
Willen jullie nog iets drinken, vroeg ik mijn gezelschap in de Harmonie.
Dit was, natuurlijk, tijdens het filmfestival, na een film over een studente die zich allerlei zaken inbeeldt. Een paar wilden bier, een ander rode wijn, eentje zei: ,,Ik ben vanavond de Bob. Doe mij maar een glas water.’’
,,Heb je water?’’, vroeg ik het
meisje achter de bar, vrij luid om boven het geroezemoes uit te komen. Ze wees naar waterflessen in een koelkast met glazen deur. Maar die hoefde ik niet. Betalen voor gewoon water stuit me tegen de borst. Ik voel me altijd belazerd als restaurants zoiets in rekening brengen.
Dat je in zulke bedrijven nog altijd gratis een waxinelichtje op tafel krijgt is een economisch mirakel.
,,Gewoon water! Uit de kraan!’’, riep ik.
Ze schudde haar hoofd. Ze sprak vrij zacht, maar ik ver
stond iets met Vitens erin, en dat er het niet in orde was. ,,Het water is geel!’’, leek ze te zeggen.
,,Ze hadden geen water’’, zei ik bij terugkeer. ,,Het leidingwater schijnt hier geel te zijn.’’
De rode-wijndrinkster was net naar het toilet geweest. ,,Nou snap ik het’’, zei ze. ,,Op alle spiegels is een briefje geplakt.
Daar staat op dat je het water niet kunt drinken.’’
Zoiets maakt nieuwsgierig. En inderdaad, ook op de spiegels va de herentoiletten hingen zulke A4’tjes. Met enige moeite (de kranen zitten erg laag op de wasbak) wist ik een glas vol water te tappen, dat er in het kunstlicht niet anders uitzag dan anders. De anderen vonden dat ook. Ik nam er een paar flinke slokken uit en het smaakte niet verontrustend.
De volgende ochtend leefde ik nog steeds en belde ik de Harmonie.
,,Geel water?’’, herhaalde de woordvoerder. ,,Niks van gemerkt.’’ Hij had net nog water gedronken en nergens briefjes gezien.
Het zal van de film komen, we hebben het ons vast ingebeeld. 
<|endoftext|>
Claudia Wavra uit het Duitse Petersberg gaf me in 2008 een paar tips over hoe je veel films achter elkaar kunt kijken zonder in slaap te vallen. Zij had een maand eerder een wedstrijd in New York gewonnen: 57 films non-stop, in 123 uur en 10 minuten.
Daar maak ik een diepe buiging voor. Mijn persoonlijke record is zeven films op een dag en hoewel de laatste een lichtverteerbare komedie was (die ook nog eens The late show heette) begreep ik er weinig van.
Er zat een kat in, weet ik nog.
Sindsdien ben ik op zoek naar tips om het lang vol te kunnen houden. Je vindt ze overal. Zelfs in het boek dat scriptschrijver William Goldman schreef over zijn ervaringen als jurylid op festivals: hij raadt kauwgum aan als geheim wapen.
Tegenwoordig staan er ook veel tips op websites van mensen die binge-watchen: in drie of vier dagen alle afleveringen Breaking bad kijken, wat op dik zestig uur neerkomt. Alle millennials (geboren tussen 1980 en 2000) schijnen dat te doen, die hebben verder weinig om handen.
Zij schrijven: zorg dat je niet te gemakkelijk zit en draag kleding in laagjes, zodat je kunt wisselen. Als je het te warm krijgt, ga je voor de bijl.
Persoonlijk wil ik daar nog aan toevoegen: vermijd gezelschap dat voortdurend het mobieltje checkt. Ga niet om met aso’s wier schermpjes oplichten in een duistere filmzaal. Ontvriend ze, sla ze, spuw ze in het gezicht.
Aan de tips van Claudia had ik achteraf het minst, want ze was een beetje melig. ‘Altijd de ogen open houden’, schreef ze. Bovendien had ze een groot aantal van de films gezien terwijl ze op een hometrainer fietste – dat heb je niet op het Noordelijk Film Festival dat vanavond begint.
Praktischer waren haar aanbevelingen om je elke pauze even op te frissen, veel fruit, groente en water te nemen en na de eerste 100 uur een biertje. Dat moet haalbaar zijn. 
<|endoftext|>
Beste Pier Eringa, baas van ProRail. Uit uw verhaal begrijp ik dat er elke dag meer dan tien mensen naast of op de rails lopen en dat machinisten wat u betreft niet altijd meer voor die spoorlopers hoeven te remmen.
Geen wonder dat daar ophef over is ontstaan, want eigenlijk zegt u hiermee: rij d’r maar overheen, ze verdienen niet beter. Dat is wel erg rigoureus.
Volgens mij is er een betere methode om wat aan spoorlopers te doen, en die wil ik hier graag aan u voorleggen.
Bij grote demonstraties en opstootjes zet de politie wel eens het waterkanon in. Die kant moeten we denk ik op: een spuit voorop de trein, met een forse, harde straal, waarmee de machinist die spoorlopers (eventueel met hondje en al want dat schijnt ook voor te komen) zo van de rails blaast. Is vast nog lollig om te doen ook.
Nu zegt u: ja, maar hoeveel water moeten we dan meenemen in de trein, hoe zwaar is dat, zo’n klotsende massa remt moeilijk en kost alleen maar extra brandstof.
Dan zeg ik: geen water, oen!
Wat er moet gebeuren is dat de toiletten in de trein, van waaruit de derrie nu op de rails valt, met elkaar verbonden worden, een intern riooltje zeg maar. Dat vormt de voorraad waarmee we de spoorloper te lijf gaan.
Zien we die in de verte, dan gaat de kraan wijd open en wordt hij of zij weggeblazen met een pap van stinkende uitwerpselen met stukjes wc-papier erin.
Alleen al de afschrikkende werking zal fantastisch zijn.
Voordat u nu kunt tegenwerpen dat u die troep niet op de rails wilt hebben, treinen rijden immers al niet meer als er wat blaadjes liggen: u laat het meteen opruimen en de kosten zijn voor de spoorloper. Moeilijk te vinden is die niet: hij of zij stinkt een uur in de wind.
Tot zover mijn plan. Ik hoop binnenkort de eerste proef te mogen bijwonen.
Met vriendelijke groet,
<|endoftext|>
Een kwarteeuw geleden was Leendert Bak op bezoek in Menaldum. Eigenlijk was ik in de krant van 3 november 1992 naar iets anders op zoek, maar daar stond hij ineens. Professor Leendert Bak, planoloog van de VU, die een tijdlang overal in Friesland kwam vertellen dat ze het niet goed deden. Behalve in Joure (1988), daar was het redelijk in orde.
Zijn luisteraars, meestal uit het midden- en kleinbedrijf, vonden het heerlijk om zo de mantel uitgeveegd te krijgen, want ze nodigden hem keer op keer uit. ,,Billenkoek, daar word je groot van’’, zei hij er zelf over.
In Grou (1982) vond hij de ondernemers veel te oud. In Leeuwarden (1983) zag hij het pleinafsluitend gebouw (nu winkelcentrum Zaailand) een flop worden. ,,Het wordt tijd het stukje droom terug te brengen naar de werkelijkheid.’’ In Harlingen (1983) was de middenstand ,,een Mickey-Mousegebeuren’’ en waddengas zou de stad slechts ,,drie knikkers en een poepje’’ opleveren.
Dokkum (1985) was druk bezig ,,een oude sok’’ te worden, ,,een slapende schoonheid in het weidegebied’’. Drachten (1987) zag eruit ,,alsof je een kind met blokken hebt laten spelen en gezegd hebt: kwak overal maar wat neer. De enige mogelijkheid daar iets aan te doen zou zijn er eens flink met een bulldozer doorheen te rauzen.’’ 1988: ,,Heerenveen is het zere been, je zou daar bijna stickers van kunnen maken.’’ In Kollum (1992) zijn de ondernemers zo passief ,,dat het tot achterbaksheid kan leiden’’.
Die Bak. In november 1992 waarschuwde hij in cafe Black Horse in Menaldum tegen Leeuwarden, met wie de gemeente juist een stadsgewest-overeenkomst had. ,,Leeuwarden wil Menaldumadeel alleen maar inpikken, annexeren’’, voorspelde Bak. ,,Als u niks doet, dan bent u over 25 jaar een buitenwijk van Leeuwarden.’’
Dat zou nu dus zo ver zijn.
Achteraf geen rare inschatting. 
<|endoftext|>
Ik ging naar Auke Rauwerda om de trekbellen te zien. Een trekbel, had ik bedacht, past bij mijn huis, je kon in het deurkozijn de plek nog zien waar er vroeger een had gezeten.
,,Heeft u trekbellen?’’, vroeg ik. ,,Wat voor een wil je?’’, zei de man achter de toonbank onder de Ot-en-Sien-afwasborstels.
,,Een waar je aan kunt trekken en die dan rinkelt’’, zei ik.
Bleek dat ze zes verschillende op voorraad hebben. Die liggen daar dus aan de Westerplantage in verschillende vormen op klanten te wachten. Veel klanten kunnen dat nooit zijn, hoe vaak koop je een trekbel in je leven?
Ik koos een koperen bel aan een veer, die via een kantelsysteem en een ijzerdraad verbonden is met de trekstaaf naast de deur. Mooi mechanisch, je kunt precies zien hoe het werkt. Heel soms valt de klepel eruit. Die hangt aan een oogje dat in de bel is vastgeschroefd en dat draait langzaam los door het bellen. Hij rinkelt helder, in het hele huis niet te missen.
Laatst waren de schroefjes uit het ronde afdekplaatje, dat aan het deurkozijn om de trekstaaf zit. Of iemand ze heeft gejat of dat er wat anders was, daar wil ik afwezen. Maar ik ging weer naar Auke Rauwerda en legde mijn probleem voor aan de man onder de Ot-en-Sienborstels.
,,Heb je ze opgemeten?’’, vroeg hij. Nee, dat had ik niet, ik nam aan dat alle trekbelstangafdekplaatjeschroeven hetzelfde formaat hebben. Het leek erop dat hij zijn hoofd schudde. Hij rommelde in een laatje en kwam met twee schroefje terug.
,,Deze moeten goed zijn’’, zei hij. ,,Hoeveel ben ik schuldig’’, vroeg ik. ,,Nim su maar met, ju’’, zei hij.
Die winkel vertrekt dus uit de binnenstad. Ik snap best waarom, en ook dat ze van die ene trekbel en twee gratis schroefjes niet kunnen bestaan, maar toch is het een gemis. 
<|endoftext|>
Gert Timmerman zong graag over het hart. Maar dan niet als een spier die bloed door het lichaam pompt.
In Ik heb eerbied voor jouw grijze haren zingt hij: ,,Voor die lieve, oude mensen / met hun diep doorgroefd gelaat / zit er in mijn hart een deurtje / dat altijd wijd openstaat.’’ Malle beeldspraak natuurlijk, een hart is geen bejaardencentrum, maar
zo zag hij dat nu eenmaal.
Uit Een moederhart, een gouden hart: ,,Een moeder weet steeds raad / omdat een gouden moederhart / haar kind zo goed verstaat’’. Dat hij hier hart en oren door elkaar haalt, laten we blauwblauw: het is zijn lied.
Pas toen Hermien in beeld kwam werd het anatomisch correcter: ,,Als een droom keek je me lachend aan / mijn hart ging sneller slaan / ik was meteen verliefd op jou.’’ Dat is uit Alle duiven op de Dam.
Gert en Hermien zijn Nederlands erfgoed. Meer mensen kunnen shalalalie shalalala meezingen dan het Wilhelmus.
Ze maakten geen chansons, maar ook geen schlagers, het zat er wat tussenin. En ze zongen uiterst verzorgd Nederlands, je kunt gewoon horen dat Gert een stropdas draagt.
Bovendien had het paar een markante levensloop. Eerst hardwerkende artiesten – ook uit Friesland waren ze in de jaren zestig, zeventig niet weg te denken. De Kruisweg in Marum, een huishoudbeurs in Leeuwarden, de kermis, ze waren nergens te goed voor. Dan worden ze christelijk en omdat Gods wegen ondoorgrondelijk zijn, maken ze een comeback met Normaal en komen hun dochters in de Playboy. Ten slotte: scheiding, incestbeschuldigingen, dood. Zoiets verzin je niet.
Dat schreeuwt om een verfilming of musical. Of tenminste een ballade met een hart. 
<|endoftext|>
In vele verhalen die er nu geschreven worden over Martin Luther komt hij het podium van de geschiedenis op als een kant-en-klare held. Een onbekende monnik uit een Duits provinciestadje maakt zijn ongenoegen met de Rooms- Katholieke Kerk bekend door een protestbrief op de kerkdeur te prikken en tada! Reformatie!
Heel Europa in rep en roer!
Dat kan natuurlijk nooit. De RK Kerk had in 1517 radicale methodes om korte metten te maken met dwarsliggers uit de eigen gelederen. Jan Hus was nog de brandstapel opgegaan.
Maar Luther had iets wat anderen niet hadden: een goed gevoel voor publiciteit. En hij voorvoelde de mogelijkheden van de nieuwe media, in zijn geval de drukpers.
De Engelse historicus Andrew Pettegree laat dat zien in zijn prachtige boek The invention of News, de geschiedenis van het ontstaan van kranten. Daarin beschrijft hij hoe Luther zijn stellingen niet alleen aan een kerkdeur in Wittenberg ophing (een flinke herfstbui en alles was weggeweest), maar er ook kopieën van rondstuurde, die al gauw gedrukt werden in mediasteden als Neurenberg en Augsburg, en vandaar heel Europa doorgingen. Een online petitie, maar dan anders.
,,Drukwerk bezorgde Luther een breed publiek, en was er de oorzaak van dat hij overleefde’’, schrijft Pettegree. ,,In 1518 was hij de meest gepubliceerde schrijver in het Duits; rond 1521, toen de paus hem eindelijk had geëxcommuniceerd en de nieuwe keizer Karel V de straf goedkeurde was hij een sensatie.’’
Het was ook een commercieel succes, her en der schoten drukkerijen uit de grond, religieuze tractaatjes en nieuwspamfletten met plaatjes verkochten als zoete broodjes. Met andere woorden: de Reformatie was de allereerste mediagebeurtenis van Europa. De eerste hype, kun je zeggen. 
<|endoftext|>
Je neemt de ingewanden van vis (bijvoorbeeld harder, paling of ansjovis), die gooi je met flink wat pekel in een open bak en dat laat je een paar dagen gisten in de zon. Dat zeef je tot er een dikke, stroperige saus overblijft. Dat is garum, de ketchup van het Romeinse rijk.
Om eerlijk te zijn, ik had er nog nooit van gehoord. Maar het speelt een belangrijke rol in het nieuwe Asterix-album, Asterix en de race door de laars, vorige week in heel Europa verschenen in een oplage van vijf miljoen.
Het boek gaat over een paardenrace dwars door Italië (de mooiere, Franse titel is Le transitalique), waar Obelix en Asterix aan meedoen. Zeg maar De ronde van Gallië, maar dan in een ander land. Het is een leuk boek, ouderwets mooi getekend en met een paar goede grappen.
Maar dat ze in de nieuwe albums die landkaart hebben geschrapt met de opmerking over ,,Heel Gallië?’’, blijft een gemis.
Deze ronde van Italië wordt gesponsord door Garum Lupus, hun bedrijfslogo staat overal in het boek en vlak voordat deze strip uitkwam hing het zelfs in de Parijse metro.
Met garum brachten Romeinen hun maaltijden op smaak, verdund kon je het drinken en het zou zelfs helpen tegen hondenbeten of diarree. Het smaakt kennelijk zo sterk, dat zelfs Obelix zich erin verslikt. En dat is historisch, want schrijver Seneca, die rond het begin van de jaartelling leefde, noemde het ,,gezouten verrotting.’’
Van de Asterix-albums van vroeger heb ik veel geleerd. Wat voor geld ze in het Romeinse rijk gebruikten, de oude naam van Parijs, wat timeo Danaos et dona ferentes betekent. Dat je uit dit nieuwe album ook iets opsteekt betekent dat het deugt. 
<|endoftext|>
De jury van de Gouden Gurbes zag de mopperende Ange in Manon, het iepenloftspul van Dronryp, en vond het ,,een feest om naar hem te kijken’’. Vandaar dat ze vrijdag Hyltsje Smedes uit Sumar de Gouden Gurbe voor de beste bijrol wilden overhandigen.
Maar hij zat niet in de grote zaal van de Harmonie. ,,Ik hie wol kind hear’’, vertelt hij als we hem zaterdag rond koffietijd bellen. ,,Foarrich jier haw ik der al by west. No hie ik gjin nocht om derhinne.’’ Dus kwam zijn zoon Theo het toneel op om de prijs aan te nemen. Passend, want Theo is regisseur van Manon.
,,Us heit is net sa fan de prizen’’, zei hij na afloop. Hij had hem vanuit de zaal een sms gestuurd met het goede bericht van de prijs. ,,O’’, had pa teruggestuurd.
,,Ik hie hjir net op rekkene. Ik belje dy moarn wol even.’’ – ,,Echt in wâldpyk’’, zei Theo. ,,Sa is er.’’
,,Ik bin der bliid mei hear’’, zegt Hyltsje. Zijn zoon had het beeldje net bezorgd. ,,It stiet hjir no foar my op’e tafel. Theo hat sels ek in kear ien wûn, dat no binne wy lyk. Fansels bin je wol fereard, mar sa’n iepenloftspul doch je mei syn allen, no?’’
Wel vindt hij het ,,geweldich’’ dat hij de prijs krijgt voor een stuk waarin zijn eigen zoon hem heeft geregisseerd. Hyltsje, nu 56, stond op zijn zestiende voor het eerst op de planken bij de toneelvereniging van Garyp. Dat was met zijn vader, Teade. ,,Sa hjit ús Theo eins ek.’’ Laat een wâldpyk zich dan door zijn eigen zoon vertellen wat hij moet doen? ,,Ja, dat moat je loslitte’’, zegt hij. ,,Mar as ik it earne net mei iens bin, siz ik it al.’’
Volgend jaar is er natuurlijk weer een uitreiking van Gouden Gurbes, al schijnen er door alle 2018-drukte minder iepenloftspullen te zijn dan anders. Dan komt Hyltsje Smedes toch wel?
Kunnen we dat vast afspreken?
,,Ja best’’’, belooft hij. ,,Ik sil jim goed fernimme litte dat ik der bin.’’
Ôfpraat.
<|endoftext|>
Kennis kun je bij velerlei leermeesters opdoen, en zeker bij Harrison Ford.
Die rechtschapen acteur heeft zowel archeoloog Indiana Jones gespeeld, als avonturier Han Solo in Star wars en premiejager Rick Deckard in Blade runner.
Die kent de wereld.
In Blade runner 2049, die zich over 32 jaar na nu afspeelt, treffen we hem in een leeg hotel in Las Vegas. In die tijd luisteren ze
nog steeds naar Elvis Presley en Frank Sinatra. Hij tenminste, maar veel plezier beleeft hij er niet aan. Daarom is hij stevig aan de drank, Johnnie Walker black label om precies te zijn.
Dat dronk hij trouwens ook al in de eerste Blade runner-film uit 1982, maar toen uit een andere fles. Ditmaal heeft het whiskymerk een fles laten ontwerpen voor de film (en er voor de fans 39.000 extra laten maken).
Daar zit drank in met exact 49 procent alcohol, als verwijzing naar de titel. Het doet het ergste vrezen voor Blade runner 2099, als die ooit gemaakt wordt.
Hoe dan ook, Ford drinkt in iedere geval nooit alleen. In de film scharrelt een slome hond achter hem aan, die zo zwart is dat je zijn ogen niet kunt zien.
Steeds als Ford zichzelf inschenkt, giet hij ook een scheut whisky op de vloer. We horen de hond het gretig oplikken.
Omdat je elk leermoment moet meepakken, sloeg ik dit goed op. Ik heb ook een hond en in de kast staat een fles Laphroaig.
Als Harrison Ford zoiets doet kan het niet verkeerd zijn.
Maar mijn hond denkt daar anders over. Hij snuffelde even aan de scherp ruikende single malt en liep er met duidelijke weerzin omheen. Had ik wel een beetje gedacht, want mijn hond is verstandig. Maar nu vraag ik me af: hoe krijg je Laphroaig uit een vloerkleed? Dat vertelt Harrison Ford er dan weer niet bij. 
<|endoftext|>
Drie jaar geleden kregen we biertaples van Willem Annee in zijn café, de Ossekop in Leeuwarden. Het was kort na het honderdjarig bestaan van zijn café, daar hebben we toen nog een mooi glimblad voor gemaakt, vol foto’s en herinneringen en een speciaal geschreven gedichtje van Drs. P.
Zo’n café is het, bruin, stil, klassiek en pas begin jaren zeventig kwam er een damestoilet.
Willem zou een tijdje opgenomen worden en een aantal mensen ging het werk zolang overnemen en de zaak openhouden.
Een groep stamgasten, allemaal smout pratende Leeuwarders op leeftijd, had zich rond de lange leestafel verzameld.
,,Bij afwezigheid fan mij wudt der niet rookt’’, zei Willem en iedereen schreef het op.
,,Verstandig’’, zei iemand.
,,Nou ja, en dan krij je de gasten’’, ging Willem door. ,,De friendelijkheid die straalt jim allemaal fan’e kop af, natuurlijk.’’
,,Dat hewwe we fan dij leard’’, zei iemand.
,,En fooien worden niet in ontvangst genomen’’, sloot Willem af, ineens deftig Nederlands sprekend.
Toen kwam het tappen. Iedereen verzamelde zich rond de tap waar Dortmunder Actien Brauerei uitkomt. Om te leren hoe je van die mooie biertjes krijgt met tot aan de glasrand een schuimkraag die niet dadelijk inzakt.
Dat moet in drie keer, deed Willem voor. ,,Must eerst in bitsje knipe’’, herinner ik me als instructie. Het duurt even, maar dan heb je ook wat en wie in een café als dit gaat zitten hoort geen haast te hebben.
Willem ging naar het ziekenhuis en daar begon een kronkelpad van pieken en dalen. Gistermiddag is hij overleden. Zo gaat het leven – fooien worden niet in ontvangst genomen. 
<|endoftext|>
Hoe meer je leest over Harvey Weinstein, de filmproducent die zijn handen niet thuis kan houden, hoe meer je beseft wat er ontbreekt op de tentoonstelling over Mata Hari in het Fries Museum.
Seks.
Weinstein ontving hoopvolle actrices thuis of op hotelkamers in badjas. Daar kwamen ze erachter dat ze niet waren uitgenodigd vanwege hun talent, maar om hoe ze eruit zagen. Zij hoopten op een mooie rol, hij had macht: hopla. Zoals actrice Sharon Stone over Hollywood zei: ,,Als je in deze stad een vagina hebt en een attitude, dan is dat een dodelijke combinatie.’’
Dat is niet exclusief voor Hollywood. Het gold net zo goed voor het Parijs van voor de Eerste Wereldoorlog. Weinsteins zijn van alle tijden. Neem Wybe Haanstra, de Leidse kweekschooldirecteur (oorspronkelijk uit Oosterwierum). Die werd betrapt terwijl leerlinge Zelle deels ontkleed bij hem op schoot zat. Mogelijk misbruik, concludeert Julie Wheelwright in haar boek over Mata Hari. Het meisje werd van school gestuurd.
Misschien besefte ze toen al hoe je gebruik kunt maken van wat Weinsteins willen. Aan haar huwelijk had ze een ,,weerzin tegen alle seksuele zaken’’ overgehouden, maar ze wist wel dat juist die zaken haar verder konden helpen. Bankiers huurden huizen voor haar, officieren stuurden bloemen en cadeaus. Ze wond ze om haar vinger, maar uiteindelijk sloegen de mannen genadeloos terug. Dodelijke combinatie, een vagina en een attitude.
Die spanning zie je in het museum niet terug. Dat toont een brave Mata Hari voor het hele gezin. Het is beter voor de bezoekcijfers om over dat andere te zwijgen. Bij Weinstein ging dat ook jarenlang goed. 
<|endoftext|>
Goeie allegear! Zulke Friese verwelkomingen gaat u volgend jaar vaak horen.
Het kwam gisteravond ter sprake na De grins, een voorstelling over het Fries en Friesland.
Daar was ik nieuwsgierig naar, want ik weet nooit zeker of ik wel een echte Fries ben en vroeger of later kan zich dat tegen je keren. Bij de voorstelling in Tresoar kreeg je na al twee minuten een Fries vlaggetje om mee te zwaaien als je het ergens mee eens was en na tien minuten klonk het volkslied.
Nog voor de voorstelling duwde een man een microfoon onder mijn neus geduwd.
,,Spreekt u Duits?’’, vroeg hij.
,,Wat maakt de Friese taal en cultuur zo bijzonder voor u?’’
Hij was van de Norddeutsche Rundfunk. Toen ik iets hopelijk verstandigs had gezegd, vroeg hij of ik misschien in Duitsland had gewoond. ,,Wel op Ameland’’, zei ik. ,,In de zomer is dat haast hetzelfde.’’
In de voorstelling leerden we dat Catweazle eigenlijk Fries sprak, Opsterland het minst uitgeeft aan het Fries (7 cent per inwoner) en Littenseradiel het meest (1,22).
Na afloop kwamen de stellingen.
Zoals ‘Alle plaatsnaamborden moeten in het Fries’, waar vrijwel geen vlaggetje voor omhoog ging. Iemand achterin noemde het ,,trochdrammerij sûnder dat de taal sels derfan ôfhinklik is’’. En deze krant dan uitsluitend in het Fries? Er ging geen enkel vlaggetje de lucht in.
Aan het eind maakte Hindrik van der Meer ons attent op Taalsignaal, een actie om mensen elkaar in 2018 in het Fries te laten begroeten, als ze de telefoon opnemen en zo. Want goeie begrijpt iedereen. Of ik wel een echte Fries ben, weet ik nog steeds niet, maar dat is best een goed idee.
No, oan’t sjen mar wer. 
<|endoftext|>
Een regeringsverklaring waar het woord porno in voorkomt kan nooit helemaal niks wezen. Daar hebben regeringen het zelden over.
Maar in Vertrouwen in de toekomst, zoals de regeringsverklaring van gisteren heet, wordt het een keer genoemd: ,,Het verspreiden van wraakporno wordt als een zelfstandig delict strafbaar gesteld.’’
Dat komt van de confessionelen, de ChristenUnie worstelt al langer met wraakporno. In Bruggen slaan, de regeringsverklaring van vier jaar geleden, staat het niet.
Er zitten meer verboden vruchten in dit akkoord. Seks, bijvoorbeeld. Stond zes keer in Bruggen slaan en is vier jaar later verdubbeld, met uitstapjes naar homoseksuelen, biseksuelen, transgenders, interseksuelen en hoeren. Die laatsten worden vergunningsplichtig en moeten naar intakegesprekken.
Gokken en kansspelen staan drie keer in beide regeringsverklaringen, op dat front geen verandering. Nou ja een beetje, want in de vorige was er nog sprake van het privatiseren van Holland Casino.
Maar dan wiet. In Bruggen slaan wordt het een keer genoemd.
Toen wilden ze dat alleen mensen met identiteitsbewijs en een uittreksel van het bevolkingsregister coffeeshops in mochten, wie herinnert zich dat plan nog? In het nieuwe akkoord staat wiet liefst vier keer, vanwege de legale teelt.
De rode draad van Bruggen slaan was bruggen slaan. Dat is mislukt, zei Mark Rutte in februari dit jaar. Mensen zijn eerder verder uit elkaar gedreven. Toch komt het woordje brug in Vertrouwen in de toekomst nog vijf keer voor. Maar dan vanwege brugklassen en een betere brugbediening voor de binnenvaart.
Verbinden is geen ding meer.
We zullen het met seks en wiet moeten doen. 
<|endoftext|>
De Fransen hadden die 41-jarige vrouw die ze een eeuw geleden wilden veroordelen voor spionage zomaar kunnen verbannen naar het Île du Diable. Of erger nog, naar Leeuwarden. Ga daar maar met je derrière draaien ouwe taart, hadden ze kunnen zeggen, want hier in Parijs hebben we het wel gezien. Dan was ze zo’n oud dametje geworden dat op straat mensen lastig valt met verhalen over toen le tout Paris aan haar voeten lag.
Maar nee, de Fransen gaven haar de kogel. Daarom hebben we het nu nog steeds over Mata Hari. Dit weekeinde waren er twee documentaires over haar, van Andere Tijden en van Arte (die is net op YouTube gezet).
In allebei zit het Fries Museum, want daar is straks de tentoonstelling De mythe en het meisje. We zien conservator Yves Rocourt voorzichtig in haar plakboeken bladeren. Voor Andere Tijden met de blote handen, voor Arte trekt hij handschoentjes aan.
Arte duikt diep in de ingewikkelde verhoudingen van de Eerste Wereldoorlog. Andere tijden is oppervlakkiger. Toch was ik daar het meest benieuwd naar. Want dat beloofde beelden uit de film, die David Carradine eind jaren zeventig over Mata Hari probeerde te maken. Een onvoltooid project van een filmende hippie die zijn hippiedochter Calista de hoofdrol gaf en haar al opgroeiend wilde blijven volgen. De opnamen waren voor tweederde klaar, vertelde Carradine toen ik hem ernaar vroeg. ,,Natuurlijk komt deze film af, ook al zal het na mijn dood zijn’’, zei hij. Maar ook na zijn dood in 2009 is er niks mee gebeurd.
Nu toonde Calista wat opnames uit Sneek en Leeuwarden.
En de executiescène, die in het bos van Ypeij is gefilmd. Daar waren overigens te weinig figuranten, zodat de pers ook snel in kostuums werd gehesen.
Het waren helaas maar flarden, er moet veel meer zijn. Het beste is om vandaag nog Calista te bellen en haar met die opnamen naar het Noordelijk Film Festival te laten komen. Af is de film niet, maar het is toch iets. 
<|endoftext|>
Dankzij de vader van Johannes weet ik wat deuvels zijn. Houten cilinders, die je nodig hebt om een Rietveldstoel in elkaar te zetten. De ouders van Johannes waren echt van het design, hun muziek klonk uit een Bang en Olufsen, ze zagen op een horloge van Bruno Ninaber van Eyben hoe laat het was, ze hadden Kandinsky-stoelen van Marcel Breuer. En in hun huis stond de roodblauw- geel-zwarte stoel van Gerrit Rietveld. De vader van Johannes had hem zelf gemaakt, met engelengeduld en een handvol deuvels. Het ontwerp is meer dan honderd jaar oud en dus eigenlijk ouderwets, maar op een vreemde manier is de stoel ook nog steeds modern.
,,Zit hij lekker?’’, vroeg ik de ouders van Johannes. ,,Ga er maar in zitten’’, zei zijn moeder, het was haar stoel. Het zat niet onaangenaam, maar wel vrij hard. Het zijn tenslotte houten planken. ,,Rietveld heeft gezegd: Zitten is een werkwoord’’, memoreerde de vader van Johannes.
,,Ja maar zijn vrouw legde er een kussentje in’’, wist zijn moeder.
,,Had ze geborduurd.’’
Daar dacht ik deze week aan toen ik een kop koffie dronk bij de kersverse stadsorganist van Leeuwarden, Theo Jellema.
,,Ga maar ergens zitten’’, riep hij vanuit de keuken. In zijn zitkamer stonden gewone fauteuils en een Rietveldstoel. Ik ging op een van de gewone zitten, maar Jellema plofte even later op de Rietveld neer. Tijdens ons gesprek bleef hij daar zitten of hij nooit anders had gedaan.
Geen kussentje, geen onrustig heen en weer schuiven, helemaal op zijn gemak.
Ik was er de volgende dag nog verbaasd over. ,,Ja, maar die man is organist’’, zei een collega.
,,Heb je de bankjes bij kerkorgels wel eens bekeken?’’ 
<|endoftext|>
Vandaag is de heilige Franciscus van Assisi jarig en is het dus werelddierendag.
Er zit weliswaar zevenhonderd jaar tussen de dood van Franciscus in 1226 en de eerste dierendag, maar toch.
Vroeger zei die dag me weinig, maar nu heb ik een hond. En die dag is bedacht door de Duitse schrijver en kynoloog Heinrich Zimmermann, die voor het blad
Mensch und Hund schreef. Dus in wezen is werelddierendag wereldhondendag. Dat is, om een andere Duitse schrijver aan te halen, des Pudels Kern.
Als je probeert uit te vinden wat eigenlijk de bedoeling is van zo’n dag, kom je er bekaaid af.
Het is zo te zien vooral iets voor kinderen, asiels zetten de deur open en mensen kunnen tonen hoe aardig ze voor dieren zijn.
Maar wat heeft zo’n dier eraan?
Die kun je wel extra koekjes geven, maar zo’n beest vindt het logisch dat hij iets krijgt, die van mij tenminste wel. Die heeft dan echt niet door dat het een speciale dag is. Je kunt in Leeuwarden vanavond ook met je hond naar een inloopavond bij PAL/GroenLinks, maar ik weet niet of mijn hond links of rechts is. Thuis hebben we het niet over politiek.
Dus heb ik zelf wat bedacht. Ik ga hem voorlezen uit de biografie van Rin Tin Tin, geschreven door Susan Orlean (een boek dat ik overigens hartelijk aanbeveel).
Rin Tin Tin is een legendarische herdershond, die als pup is gevonden in een verwoeste Franse kennel tegen het eind van de Eerste Wereldoorlog. Een Amerikaanse soldaat, Lee Duncan, nam hem mee naar de Verenigde Staten. Waar de hond, door alle kunstjes die hij kon en zijn expressieve kop, uitgroeide tot ster van de stomme film.
Dat lijkt me een inspirerend verhaal voor iedere hond, of die nu links is of rechts. 
<|endoftext|>
De Spaanse regering had die afscheidingslui van Catalonië geen grotere dienst kunnen bewijzen dan zo hard in te grijpen bij het referendum van gisteren. De regering en de rechtbank hadden dat referendum al illegaal genoemd, dus premier Mariano Rajoy had onbekommerd kunnen zeggen: ze gaan hun gang maar, leuk voor hun historisch museum maar wij doen er niks mee.
In plaats daarvan noemde Rajoy het een aanval op de democratie en joeg hij er een roedel politieagenten op af. Die veegden in Barcelona ruig stembureaus schoon en gingen op straat bejaarden te lijf. Wat een stomme, gewelddadige aanpak.
Als televisiekijker in Nederland word je zelfs op afstand verontwaardigd.
Je zou denken dat Spanje lang genoeg (36 jaar) fascistisch is geweest om beter te weten. Logisch dat mensen daar die tegen afscheiding waren (volgens Rajoy zijn die er in Catalonië het meest) nu in elk geval tegen Madrid zijn.
Altijd als er wat is rond de Slag op het Merelveld en dit soort afscheidingsreferenda kun je erop wachten tot er een vergelijking met Friesland wordt gemaakt. Gistermiddag was het al zover, op de website van de NOS stond een kaartje ‘Zo zou Europa eruit zien als alle onafhankelijken hun zin krijgen’.
Ook Friesland is geel ingekleurd.
Die hebben immers hun eigen nationale partij en hun eigen Make Fryslân Great Again-feestje bij een zwerfkei op hun eigen Merelveld.
Maar als we ergens niet bang voor hoeven zijn is dat er ooit een Fries referendum komt over zelfstandigheid. Hier krijgen ze de benoeming van een dichter niet eens voor elkaar. En zou het toch gebeuren, dan lacht Mark Rutte dat allemaal vrolijk weg.
We leven in een gezegend land. Daar wil geen mens van afscheiden. 
<|endoftext|>
Altijd mooie vrouwen om zich heen, drie keer getrouwd, de laatste keer met een zestig jaar jongere vrouw, rijk, succesvol en nu toch dood: Hugh Hefner, oprichter van het blad Playboy. Dat lazen we als jongetjes soms, als we eraan konden komen tenminste, vanwege de goede interviews.
Die waren weliswaar in het Engels, een taal die we niet machtig waren, maar wij waren schrander genoeg om te snappen dat dit een stukje journalistieke topkwaliteit was. En de plaatjes waren ook niet mis.
Voorop de allereerste Playboy in 1953 stond Marilyn Monroe en binnenin nog eens, maar dan naakt. Daarvan zou ze zelf later zeggen: ,,Het is niet waar dat ik niks aan had, ik had de radio aan.’’
Vanwege het succes van het blad kon Hefner Playboy-clubs openen, ook al vol mooie meisjes, nooit ouder dan 25 en gekleed in konijnenpakjes. Zelf woonde hij in een groot huis in Chicago waar hij de hele dag pijprokend in badjas liep en donderjaagde met al die leuke meisjes. Boven de deur stond naar verluidt een latijnse spreuk: Si non oscillas, noli tintinnare (als je niet swingt, niet aanbellen).
Tot in Friesland waren zijn clubs beroemd. In 1965 meldde de Friese Koerier hun principe: ‘Hier mag je eetlust krijgen, eten moet je thuis.’
Hefner zei altijd dat hij zich geen beter leven kon voorstellen.
En voor later had hij een plekje gekocht op Westwood Memorial Park, een begraafplaats in Los Angeles. Naast het graf van Marilyn Monroe. Dus ook zijn dood heeft hij goed voor elkaar.
Oh ja, trouwens, hij was sexistisch en dat is verkeerd. Was ik bijna vergeten te vermelden, en daar komt altijd gedoe van. 
<|endoftext|>
Praten in de bioscoop tijdens de film, ik heb er een hekel aan. Al is het heel soms toch grappig.
De beste hoorde ik tijdens een horrornacht in Tuschinski in Amsterdam. Dat waren rare filmavonden, veel bezoekers hadden toeters mee en juichten bij elk slachtoffer. Die vielen volop, want dit was de glorietijd van de slashers, waarin weinig zachtzinnig met mensen wordt omgesprongen.
Daar draaide The mangler, over een loodzware linnengoedvouwmachine die bezeten is geraakt door de duivel en trek heeft in mensenvlees. Het is geen aanrader, zeg ik er meteen bij.
De ledematen vlogen in het rond en het publiek toeterde en schreeuwde dat het een aard had, als een voetbaltribune.
Halverwege de film was er een adempauze, een gesprekje tussen het meisje en de jonge held.
,,Wat een zeikfillem zeg’’, smaalde een Amsterdammer op het balkon. Iedereen lachte.
Daarna begon het bloed weer te vloeien.
Een andere keer was bij Savage grace, een sloom portret van de familie Baekelandt, rijk geworden door bakeliet, met de nadruk op Barbara Daly Baekelandt en haar zoon (en later haar moordenaar) Antony.
Toen moeder haar zoon wat al te intiem ging benaderen begon het publiek in bioscoop Tivoli onrustig te schuifelen. Toen er het er even later echt van kwam, stond een bezoeker resoluut op en liep in het donker langs het doek naar de deur. ,,Waar silst heen’’, riep zijn buurman hem na. ,,Ik gaan naar mien moeke toe’’, zei de man en vertrok.
Die twee waren gevat. Maar verder moeten bioscoopgangers tijdens de film hun mond houden.
En ook niet op hun telefoon kijken, trouwens. 
<|endoftext|>
Op de Nieuwestad stond gisteren een groot houten trommelgebouw met een rood-geel tentdak, waar geknetter uit kwam, luid geroffel en gejuich. Het was de Steile Wand. Voor 2 euro mocht je erin.
Je kijkt van bovenaf in een houten silo, met op de bodem drie Indian-motoren en een Tomos. Greet, die naast me
stond, klikte de zonnebrilglazen van haar bril om alles goed te kunnen zien. ,,Mijn grootvader stond vroeger ook op de kermis’’, zei ze. Daarna had ze dit niet meer gezien.
Toen Henny Kroeze, spreekstalmeester, directeur en stuntman tegelijk, in sappig Twents begon te vertellen, had ik mijn 2 euro er al dik uit. Over hoe hij tien keer Nederlands kampioen speedway was, erna machinebankwerker werd en na zijn ontslag wegens boventallig een taart haalde om dat te vieren.
,,Maar ja, wat kun je als je niks anders hebt geleerd dan rondjes rijden?’’ Dat zodoende kocht hij negentien jaar terug deze Wall Of Death en ging hij de kermissen op. Zijn boodschap voor de jeugd: ,,Alert blijven. Wakker blijven. Probeer te doen wat je altijd wilde doen.’’
En los ging het. Eerst dochter Kim op de Tomos (,,In het begin val je allemaal, dan kun je beter onder een Tomos liggen dan onder zo’n zware Indian’’), daarna vader op de Indian en tot slot allebei op Indians. Met losse handen, hand in hand, zwaaiend, zittend op het stuur (hij), bankbiljetten uit de handen van toeschouwers halend (zij). Het was een prachtkabaal, het rook heerlijk naar benzine en als applaus trommelden we luid op de houten wand. Duurzame energie is een mooie zaak, maar voor echt spektakel heb je toch fossiele brandstof nodig.
Hoe vond je het, vroeg ik Greet toen we de trap afliepen.
,,Man, ik heb nog overal kippenvel’’, zei ze. Tevreden klikte ze haar zonnebrilglazen terug. 
<|endoftext|>
Het huis van onze ouders is opgeruimd. Er is niets meer. Alleen vloerbedekking met kuiltjes die erin gedrukt zijn door de pootjes van de bank, de stoelen, de bedden.
Het behang heeft bleke vlekken als herinneringen aan schilderijtjes en kasten. Voor het gemak is er 1 stoel blijven staan en 1 bed.
Overal in huis hangt een muffe kilte, niet omdat de kachel laag staat, maar omdat het leeg is.
Bij het opruimen was er een mysterie. We vonden het bovenop de mahoniehouten pronkkast in de kamer, waar niemand erbij kon. Daar lag een dikke ringband vol kiekjes van Ameland en mijn broers en mij. Alles uit de tijd dat de wereld nog zwartwit was en er om foto’s altijd een wit randje zat. Kinderjuf op Ameland had de maker er voorin geschreven. Februariseptember 1965.
Tussen alle plaatjes stonden ook foto’s met Oeke, ons toenmalige kindermeisje. Die heeft dit boekje dus gemaakt. Wat destijds bedoeld was als leuke herinnering is nu een brok nostalgie geworden.
We vroegen ons af wat zoiets bovenop de kast doet. Zouden onze ouders zich ervoor geschaamd hebben? Vonden ze de herinnering aan vroeger vervelend, nu ze ouder waren geworden en alles er anders uitzag?
In het lege huis kreeg ik deze week visite van Sytske, een vriendin van mijn ouders. ,,Alles is weg’’, stelde ze vast. ,,Een raar gezicht hoor. Hebben jullie dat fotoboek nog gevonden?’’
,,Bovenop de kast?’’, vroeg ik.
,,Ja, daar had ik het neergelegd’’, vertelde ze. ,,Toen het slechter ging met je moeder begon ze allerlei foto’s te verknippen.
Dat zie je wel vaker bij mensen met alzheimer. En ik dacht, ik moet dat boekje maar even opbergen, voor ze het helemaal kapotknipt.’’ 
<|endoftext|>
Groot nieuws: Quintus treedt weer op. Sinds 1986 niks van gehoord, afgelopen zondag stonden ze, als trio, op Pils and Pirates, een muziekfeest in Hardenberg van Radio Olympia.
,,Het was zo leuk’’, zegt zanger Bert Toebak uit Onstwedde, nu 66. Eerst had hij geen zin in zo’n reünie, maar een zendpiraat bleef er maar over bellen en uiteindelijk gingen ze overstag.
De eerste twee optredens smaken naar meer.
,,Je vraagt je echt af hoe die kinderen, nou ja, ik zeg kinderen, al die teksten van ons kennen.
Dertig jaar geleden zijn we gestopt, maar ze brullen alles mee, De Grote Race, Mijn Truck en ik, Robotrijders. Vooraan zong een jongen in een rolstoel alle liedjes mee, die hebben ze met zes man op het toneel getild.
Als ik het vertel krijg ik weer tranen in de ogen.’’
Veel mensen kennen Quintus niet, of alleen als de begeleidingsband van Henk ‘Vlam in de pijp’ Wijngaard, en dat is jammer.
Mijn eerste kennismaking was door De telefoniste uit 1976, een pracht van een lied over ongewenste intimiteiten op de werkvloer. Refrein: ,,Met de telefoniste van de zaak / loopt het zeker nog eens spaak / ook bij ons gooit zij hoge ogen / en zij weet dat wij haar graag mogen / met de telefoniste van de zaak / loopt het zeker nog eens spaak’’. En regels als: ,,Ze draagt een moderne zonnebril / maar je ziet, dat ze graag wil, dat ze graag wil, dat ze graag wil, dat ze heel graag wil’’.
Goeie tweede is De Grote Race, een truckerssong waarin een chauffeur om het hardst rijdt tegen een vliegende schotel vol maanmannetjes. Echt waar.
Komen jullie gauw naar Friesland, vraag ik Toebak. ,,Dan sille se ús wol boeke moatte’’, zegt hij in het Fries terug. Dat is nog niet gebeurd, maar ze staan begin oktober wel in Amsterdam.
Terecht. Quintus is terug. 
<|endoftext|>
Het was tijd voor een vaartochtje, dus scheepten stamgasten van het Oranje Bierhuis gistermiddag vol verwachting in op de salonboot Gaasterland. Even de stad uit.
Als ik de verhalen mag geloven is het bierhuis het een-naoudste nog bestaande café van Leeuwarden, en de bezoekers zijn ook niet meer zo piep. ,,Dit is wat Rijnreis-achtig’’, zei een van hen. ,,Allemaal oude lullen.’’
Als iemand naar het toilet moest kreeg die het advies: ,,Je mutte naar ut toilet an de bakboordkant.
Daar het Beatrix oek noch op seten.’’
We voeren de Dokkumer Ee op tot Birdaard en weer terug, we dronken wijn en bier en aten bitterballen en stamppot. Onderweg zagen we zes reeën en vijf ooievaars, een lelijke boerderette, de kerk van Hogebeintum, het bruggetje van Bartlehiem en veel woningen waar je dwars doorheen kunt kijken. Soms zwaaiden kinderen naar de passanten uit de grote stad.
Amper waren de trossen losgesmeten of een man mopperde: ,,We hebben zeker geen wifi aan boord.’’
,,Wat wil je weten?’’, vroeg een ander, die met zijn mobieltje in de weer was. ,,Max ligt er al uit.
Bij de start al, daar was een crash.’’
,,Net Cambuur, die man’’, reageerde de eerste. ,,Wudt nooit wat.’’ ,,Cambuur heeft anders wel gewonnen, wist de ander.
,,En Ajax heeft vandaag gelijk gespeeld.’’
Aan een tafel ging het over de lijn. ,,Weinig slaap, daar word je dik van’’, wist een, die niet had kunnen kiezen tussen boerenkoop, zuurkool of hutspot, en daarom alle drie had opgeschept.
Een stamgast die vroeger een man was liep in haar korte zwarte jurkje het voordek op.
Het zag er nogal fris uit. ,,Heb je het niet koud?’’’, vroeg een andere bezoekster bezorgd. ,,Heb je wel een slip aan, of laat je het lekker doorwaaien?’’
Toen kwam de Oldehove alweer in zicht en zat het erop.
Iedereen tevreden. Want het buitengebied is mooi, maar je kunt toch maar het best in de stad wonen. 
<|endoftext|>
Dankzij Kleine geschiedenis van de hutspot, een pas verschenen boekje van Jacques Meerman, weten we dat de drabbelkoek eigenlijk uit het Midden-Oosten komt.
Meerman kan dat aantonen aan de hand van een Catalaans kookboek uit de veertiende eeuw, llibre de Sent Soví, en een nog ouder Arabisch kookboek, Kitab al-tabikha. Daarin wordt een koek beschreven die barad heet en die je maakt door ,,met trillende handen’’ bloem in hete olie te gieten. Zulke koeken waren in de negentiende eeuw overal in Nederland populair, maar inmiddels alleen nog in Sneek. ,,Een van de weinige bakkers die ze nog maakt, is de firma Haga’’, aldus Meerman.
Dat maakt nieuwsgierig, dus ik kocht een bus drabbelkoeken van die firma. Want ik had er nog nooit een geproefd. Allerlei mensen die ik ernaar vroeg evenmin, dus dat was wel een experiment waard.
Het werd een interessante middag. Als je de bus opendoet, komt er een sterke olielucht uit.
De koeken zijn bros en machtig.
Op het omslag staat ‘twintig procent vet’, dus elke vijfde hap is eigenlijk puur vet.
,,It smakket nei de verf dy’t myn frou brûkt foar har Hylper skilderwurk’’, zei een Jouster.
Een man uit een Gaasterlands bakkersgeslacht zei alleen ,,,gadverdamme’’, en een Winschoter riep: ,,Bloody hell’’. ,,Dat dit nog gemaakt wordt’’, zei een Amelander.
Een Barneveldse wilde ze niet eens proeven. ,,Ga weg moet die stinkzooi’’, riep ze.
Anderen beviel het beter. ,,Het is net als met bier of met roken’’, zei een Gorredijkster.
,,Eerst is het vies, maar na een tijdje wordt het lekker. En uiteindelijk ga je er dood aan.’’ En een Sneker vond ze meteen smakelijk, maar ja, dat zijn Snekers onder elkaar. 
<|endoftext|>
Vorige week in het televisieprogramma Hotel Sophie vertelden Jet en Marc openhartig dat ze wel een relatie hebben, al zestien jaar lang, maar geen seks meer.
De eerste jaren wel, toen waren ze stapelverliefd en plukten ze de dag, later kwam er de klad in en zaten er steeds langere periodes tussen. Ze hielden van elkaar, maar dit was een
groot obstakel geworden.
Daar zijn zij vast niet uniek in.
Uniek was het wel, dat ze er op televisie voor uitkwamen. Presentatrice Sophie Hilbrand vertelde dat het voor het programma een hele speurtocht was geweest om een paar te vinden dat hierover durfde praten.
In Leeuwarden werd er een dag later volop over gesproken, want daar komen Jet en Marc vandaan. ,,Heb je het gezien?’’, zeiden mensen tegen elkaar.
Kreeg je veel reacties, vroeg ik Marc daarom. ,,Heel veel’’, zegt hij. ,,En allemaal positief. We kregen zelfs kaarten van bekenden en zaterdag met Open Monumentendag werden we in Appelscha door mensen aangesproken die zeiden: ‘We kennen jullie’. In Sneek, waar ik moest zijn, ging het ook zo.’’
Ze hadden zelf het programma van tevoren al gezien, en tijdens de uitzending keken ze er met vrienden naar. Daarna begonnen de reacties te stromen.
Mensen gaven complimenten vanwege hun lef, ze vonden het stoer, sommigen zeiden ,,fantastisch, wat mooi.’’
Ranzig was het programma niet, eerder lief. Maar onwillekeurig denk je: zou ik zoiets nu ook op tv vertellen? Marc: ,,We hebben een goed voorgesprek gehad met een redactrice. Normaal duurt zoiets een uurtje, wij zaten er wel tweëenhalf uur. We vinden Sophie Hilbrand een integer persoon en we zeiden tegen elkaar: wat kan er misgaan?
Volgens mij niks. Laat de mensen maar denken wat ze willen denken.’’
Dus geen spijt. ,,Nee absoluut niet. We hebben er een goed gevoel over.’’
<|endoftext|>
Als films naar de jaren tachtig willen verwijzen, toen iedereen raar haar had, dan zetten ze 99 Luftballons van Nena (1983) op. Of Sweet dreams are made of this van de Eurythmics (ook 1983).
Maar nooit hoor je in films van betekenis The final countdown van Europe (1986). Terwijl dat wel de jaren tachtig in optima forma is. Dat ligt er waar
schijnlijk aan, dat het nummer zo akelig in je hoofd blijft hangen, vooral dat beginriedeltje.
Dat overheerst alles.
Een band kan lang teren op één zo’n hit. Begin jaren negentig was ik in Katowice, waar Europe optrad en met gemak een sportarena vulde. En hoewel het Oldehoofsterkerkhof weer wat kleiner is, stond dat zaterdagavond ook lekker vol.
Rond half twaalf liep ik met de hond die kant op. Ik om dat hitje mee te pakken, de hond omdat er op festivals altijd veel eetbaars op de grond ligt. Europe was aan het afronden, door de Grote Kerkstraat galmde gek genoeg de muziek van Wilhelm Tell van Rossini (1829). Klonk overigens erg goed.
Even later klonk er een stukje No woman no cry van Bob Marley (1974), dat volop werd meegezongen.
Je kon er weinig van zien, want er stonden met plastic beklede hekken omheen. Wel lag er een vrijwel complete hamburger.
En toen kwam, rond twintig voor twaalf, dat riedeltje. Een politieman op de stoep floot het mee, de mensen die vanaf het stenen trapje naast het reisbureau over de schutting gluurden zongen uit volle borst: ,,It’s the final countdown.’’ Hier was iedereen voor gekomen.
,,Leeuwarden, dank je wel!’’, brulde de zanger na afloop.
,,Beautiful! Beautiful!’’
Ja, jij bedankt. Dat riedeltje heeft die zondag bij ons allemaal door het hoofd gespookt. En waarschijnlijk vandaag weer. 
<|endoftext|>
Nooit kon je Rients Gratama treffen zonder dat hij iets interessants te melden had. Dat hij bijvoorbeeld in 1973 de begeleider is geweest van Zarah Leander toen ze door Nederland toerde.
De actrice en zangeres, beroemd geworden in de nazitijd, noemde hem Johann, want Rients kon ze niet zeggen. Het Concertgebouw zat vol. ,,Allemaal nichten en travestieten.
Dat publiek dweepte met haar’’, zei Rients. ,,Ze was ook een sekreet.
Ze werd na de voorstellingen overstelpt met bloemen, maar je moet niet denken dat ik er ook maar eentje kreeg.’’
Of de keer dat hij een speelgoedautootje liet zien uit Afrika, gemaakt van een oud blik. Vond hij een van de mooiste dingen die hij had, omdat je eraan kunt zien dat kinderen altijd wel iets vinden om mee te spelen. Zo’n simpel blikken ding was in zijn ogen eigenlijk een loflied op de fantasie en de onbevangenheid.
En dan vooral die keer, vier jaar geleden, dat collega Kirsten en ik bedacht hadden dat we met hem en Roel Oostra, ouddirecteur van de Lawei, zouden spreken over oud worden, terugkijken en sterven. Rients was toen 81, Roel 92: twee guitige legendes met een rijk leven.
Het voelde raar om mensen voor zoiets uit te nodigen, maar zij vonden dat helemaal niet en zeiden dadelijk ja. Gezellig. Borreltje erbij. Hapjes. En praten maar. Ouder worden? ,,It is een skandaal’’, zei Rients, maar hij lachte erbij. Roel voelde zich achter zijn bureau jong als vanouds, ,,mar as ik hjirhinne rin is dat oars’’.
,,Bisto wolris bang, Roel?’’, vroeg Rients. Roel: ,,Nee. Ik wit dat it komt. It is net te kearen. Ik bin wol bang om benaud te stjerren, mar dêr binne piltsjes foar.’’ Waarop ze beiden weer zaten te lachen.
<|endoftext|>
Als ik een verzoekje mag doen aan de Nederlandse omroepbazen: kunnen wij hier ook het nieuws krijgen van KCTV, de staatszender van Noord-Korea?
Liefst met ondertitels, want mijn Koreaans is niet super.
Ik ben helemaal om sinds ik op het NOS-journaal beelden zag van omroepster Ri Chun-hee, de Mies Bouwman van Noord- Korea. Al vijf jaar is ze met pensioen, maar steeds haalt Kim Jong-un haar terug als er belangrijke militaire vorderingen te melden zijn. Want dat kan ze als de beste, blij vertellen dat er weer iets gelukt is. De vijanden van Noord-Korea sidderen als ze in beeld is, weten de mensen in dat land.
Dit weekeinde nog. Daar zat ze in haar knalroze hanbok en haar zwartgeverfde haar en ze sprong bijna over haar tafeltje heen van enthousiasme, terwijl ze vertelde dat de proef met een waterstofbom die op een raket gemonteerd kan worden een groot succes is geweest. Wat een emotie!
Op het NOS-journaal vertoonden jullie alleen maar een kort stukje, maar van mij hadden jullie het complete item uit mogen zenden.
Wat zeg ik, KCTV is dagelijks maar acht uur in de lucht, dus zo’n hele uitzending zou nog mooier zijn. Inclusief kinderprogramma, militaire parade, sport, muziek, film, veel nieuws en twee keer per dag de weersvoorspelling.
In dat land is het, nemen we aan, altijd fan-tas-tisch weer.
Waarschijnlijk doet Ri Chunhee niet alles zelf, al is ze er energiek genoeg voor. Van huis uit is ze actrice, vandaar haar brede scala aan emoties. Zo verrukt als ze is wanneer er een raket is ontploft, zo intens verdrietig kan ze zijn bij het heengaan van Grote Leiders. Huilend las ze voor dat Kim Il-sung was gestorven, snikkend vertelde ze een paar jaar later van de dood van Kim Jong-il. Nu, op haar 74ste, is ze de favoriet van Kim Jong-un en straks vermoedelijk ook van mij, maar dan moet ik haar wel nog wat vaker zien. Kan dat, beste televisiebazen?
Dan mogen jullie die saaie film met Jesse Klaver in zijn boxershort wel laten zitten. Dat is alleen maar linkse propaganda, heb ik gehoord.
<|endoftext|>
Op het UITfestival in de Prinsentuin stonden tafels vol typemachines.
,,Moet je kijken’’, zei Christien, met wie ik er langs liep. ,,Ik heb mijn typemachine weggedaan, en hier zitten allerlei kinderen erop te tikken.’’ Conclusie 1: de typemachine is er weer.
Er was een stellage van Leeuwarden 2018, Grootse Plannen stond erop, een trap voerde naar boven. Daar waren kistjes met folders en er hingen zes viewmasters.
De plaatjes vielen tegen: het waren de foto’s uit de folder en niet eens driedimensionaal.
Wat juist de charme is van de viewmaster.
Maar viewmasters! Ik nam me meteen voor meteen mijn oude kijker weer op te zoeken. Met de schijfjes van Kuifje en de Zonnetempel, Batman, The Man from U.N.C.L.E, Jungle Book, Mary Poppins, Lucky Luke en toeristische opnamen van Amerika, Brazilië en Nederland. Alles in 3D. Ga ik vanavond nog bekijken, want (conclusie 2): de viewmaster is er weer.
Bij de uitgang liep ik platenbaas Wobbe van Seijen tegen het lijf. ,,Wie ik laatst in de winkel had!’’, begon hij. ,,Het was al na sluitingstijd, maar er kwam een oudere man met lang haar binnen, die in de platenbakken keek. Ik zei tegen hem dat we dicht gingen, maar hij verstond het niet, hij sprak Engels. Weet je wie het was? Mick Taylor! Die gitarist is geweest bij de Rolling Stones in hun beste periode, en bij John Mayall’s Bluesbreakers.
Hij woont sinds een paar jaar in Drenthe, vertelde hij, in de buurt van Dwingeloo. Ik mocht alleen geen foto van hem maken.’’
Ik ben vergeten te vragen welke platen Mick Taylor heeft gekocht, maar we kunnen vaststellen (conclusie 3a en 3b): de platen zijn er weer (dat wisten we natuurlijk al langer) en oude gitaristen zijn er ook weer.
Een UITfestival is bedoeld als vooruitblik naar het komende seizoen, maar al met al werd er hier best veel teruggekeken. 
<|endoftext|>
The Momentary is een nieuw museum in Bentonville, Arkansas, waar u nog nooit van gehoord hebt. Dat gaat snel veranderen en Lieven Bertels, die mislukt is als directeur van de culturele hoofdstad, gaat daarvoor zorgen. Het museum heeft er zin in en Bertels zelf ook, schreef artdaily.org gisteren.
Hou me ten goede, dat van dat ‘mislukt’ weet ik niet zeker, als buitenstaanders moeten we afgaan op signalen. Zoals de reacties op zijn vertrek, die zo behoedzaam en diplomatiek waren. Niemand die zei: ,,He, wat zonde nou, kunnen we hem niet overhalen om nog wat te blijven? Het begint bijna.’’ Dan vermoed je dat de gedachte is: opgeruimd staat netjes.
Ook bij zijn afscheid deze week werden zulke dingen niet gezegd. Wel benadrukte Bertels, lezen we in deze krant en het Friesch Dagblad, dat de druk groot was en het een ,,slopende baan’’ is. En dat hij niet ,,van hier’’ is, wat dus belangrijker is dan hij had verwacht.
Ook dat geeft te denken. Misschien is bestuurlijk en cultureel Friesland echt ,,een mijnenveld van stokpaardjes’’, zoals Huub Mous het noemde. Anderzijds: misschien was Bertels te autoritair, te vaak op reis en lag hij slecht. Dat hij zichzelf ,,een heftig mannetje’’ noemt en er weddenschappen werden afgesloten ,,op hoe lang iemand blijft zitten’’ wijst daarop.
Het duidelijkste signaal van onmin kwam bij zijn afscheid, waar hij onthulde dat er geen 4 miljoen bezoekers komen volgend jaar, maar 1,4 miljoen. Een nekslag voor medewerkers die hun bestaan vullen met het volschrijven van bidboeken en andere druksels. Die zullen Bertels vervloeken, ze moeten zich nu in allerlei bochten wringen om aan te geven dat het niet zo erg is, dat verschilletje. Terwijl wij, die op zulke signalen af moeten gaan, voortaan weten: ze liegen daar gewoon. 
<|endoftext|>
Voor de Japanners Pearl Harbor aanvielen en zo de Verenigde Staten de Tweede Wereldoorlog binnentrokken, had Superman al met Adolf Hitler afgerekend.
Superman, uweetwel: doet zich overdag voor als journalist en zet op freelance-basis zijn verborgen superkrachten in voor de goede zaak. Hij vloog in 1940 door de Siegfriedlinie
(,,Himmel! Vos is diss?’’, zegt een verbaasde nazi), pikte Adolf Hitler en Joseph Stalin op en leverde ze af bij de Verenigde Naties in Genève, waar ze hun gerechte straf niet ontlopen.
How Superman would end the war staat in een Amerikaans boek over strips uit de Tweede Wereldoorlog, van kenner Mark Fertig. Take that, Adolf! bestaat vooral uit voorpagina’s van stripboeken waarin superhelden nazi’s en Japanners te lijf gaan.
In de strips werd Pearl Harbor overigens al aangevallen voordat het eind 1941 echt gebeurde.
Bizarre plaatjes zijn het, waar je niet op uitgekeken raakt. Ku Klux Klan-leden met hakenkruisen op hun borst, die een jonge vrouw bedreigen. Hitler in bed, zijn knokige knietjes steken uit een deken van hakenkruisen.
Captain America mept - in een strip die kort na Pearl Harbor verscheen - keizer Hirohito knock-out en zegt: ,,Jij bent dit begonnen, wij maken het af.’’
Captain America is bedacht als stripheld die tegen de nazi’s vecht. Hij was zo populair dat er allerlei imitaties kwamen. Zoals Captain Cross, met een rood kruis en een tankje met bloedplasma bij zich, of Yankee Doodle Jones, op Frankensteinachtige manier samengesteld uit de lichamen van Amerikaanse oorlogsveteranen.
Hoewel al deze superhelden steevast van de nazi’s wonnen, bleef maar een handjevol ook na de oorlog als stripheld populair.
De rest wist de vrede niet te overleven. 
<|endoftext|>
De as van mijn vader kregen we mee in een kartonnen koker, groter dan die van een wijnfles. ,,Moet je bewaren’’, adviseerde een collega.
,,In de vensterbank zetten als herinnering.’’
Daar hadden mijn broers en ik niet veel mee, al bestaat er een hele industrie voor dit soort herinnering. Mijn tante vertelde dat ze eens een prachtige vaas had bewonderd, die bij een vriendin op tafel stond. ,,Daar zit mijn man in’’, zei de vriendin.
Raarder nog is het verhaal van de Amerikaanse Trudy, een groot hondenliefhebber, ze had er in haar leven wel negen gehad.
Als laatste wens had ze uitgesproken dat er na haar dood een groot feest gegeven zou worden. Alle feestgangers kregen na afloop een tasje mee, waarin onder meer een zakje zat met as van Trudy, vermengd met die van haar negen honden.
Een rare verassing, waar je lelijk mee aan kunt zitten. Want weggooien doe je ook niet snel.
As heeft, lijkt me, even veel of weinig met een persoon te maken als de stilte in een zaal na afloop van een concert. De stilte is gewoon wat overblijft. Hoe de muziek is geweest, dat is de eigenlijke herinnering.
Daarom hadden wij een simpele donkerblauwe urn van afbreekbaar materiaal (papiermâché, denken we) die in zee kon. Zoiets moet uit Scheveningen komen, gek genoeg. Er stond een ankertje voorop en er zat een touwtje aan om hem neer te laten.
Daarmee voeren we naar het zuidwesten van Ameland, om hem daar te water te laten. ,,Eentwee- drie in godsnaam’’, zei mijn broer toen hij de urn losliet en mijn tante - die van de vaas - snotterde een beetje. ,,’t Is toch je broer’’, zei ze later.
De urn dreef langzaam weg, in de richting van het strand en de vuurtoren in de verte. Hij zonk steeds een beetje dieper in de llchtblauwe Noordzee. Na een minuut of tien was hij helemaal volgezogen en verdween hij onder water. Einde. 
<|endoftext|>
Drie jaar geleden kreeg ik een fecesvanger, een zakje om poep in op te vangen, voor het Lifelinesonderzoek.
Dat is een groot onderzoek naar de gezondheid van 167.000 noorderlingen.
,,We vragen mensen een monster van hun ontlasting’’, legde de Lifelinesdame uit. ,,Maar als u daar niet voor voelt, dan hoeft het niet.’’
Ze wist niet dat ik zo veel overheb voor de wetenschap dat ik er zelfs wel voor in een papieren zakje wil poepen. Al was dat een secuur werkje, want er mocht geen urine bij komen, dan kunnen de onderzoekers er niks meer mee. Als ik het goed heb begrepen wordt het bewaard in een vrieskist ter grootte van een sporthal, ergens in Groningen, met de ontlasting van 166.999 anderen.
Maar de medische wereld was nog niet klaar met mijn ontlasting.
Nu kreeg ik per post een pakket van Bevolkingsonderzoek Noord, voor vroege opsporing van darmkanker. In de begeleidende brief schrijft drs. J.
Sangers, bestuurder, dat het wederom geheel vrijwillig is.
Ditmaal was het geen fecesvanger, maar een fecesprikker, want de techniek heeft niet stilgestaan. Zo’n prikker is een geribbeld staafje, dat je op vier plekken in je ontlasting moet steken. Daarna gaat het staafje in een buisje, het buisje in de meegestuurde enveloppe en dan kieper je de hele shit in de brievenbus.
Postzegel niet nodig!
Ook nu was urine taboe en er kwam iets bij: er mag niet te veel ontlasting aan het staafje, want dan kunnen de onderzoekers er weer niks mee. ,,Een heel klein beetje is voldoende’’, aldus de instructie, zonder uitleg hoeveel dat is. Dus gokte ik maar wat met het prikstaafje.
De verleiding om uitwerpselen van mijn hond te gebruiken heb ik weerstaan. Anders staat drs. J. Sangers straks woedend voor de deur en slaan ze me bij een volgend feces-onderzoek misschien over. Net nu het begint te wennen. 
<|endoftext|>
Het omvertrekken van Leninbeelden in de voormalige Sovjet-Unie was vermakelijk, maar liet ons Siberisch. Zelfde verhaal met dat beeld van Saddam Hoessein in Bagdad. We wonden ons op over Taliban en IS die werelderfgoed in puin legden, maar ja, wat doe je eraan.
Pas nu ze in de Verenigde Staten beelden neer beginnen te halen komen wij ook los. Zo van: misschien moeten wij ook aan de gang, achteraf waren het niet allemaal lieverdjes voor wie we monumenten hebben geplaatst.
Weg ermee! Schoon schip!
Peter Stuyvesant bijvoorbeeld: scheepjes in Peperga en Scherpenzeel, een beeld in Wolvega.
Voor een antisemiet die de mensenhandel naar Curaçao bracht! Daar kun je nu toch niet meer mee voor de dag komen?
Kan dat niet weg?
We vroegen het historicus Jaap Jacobs, die Stuyvesant zo grondig kent dat hij hem Piet mag noemen. ,,Tsja’’, schrijft die terug. ,,Op enkele uitzonderingen na was iedereen in de zeventiende eeuw antisemiet en niet tegen slavernij als instituut.
Op basis van deze argumenten kan iedere negentiende- of twintigste- eeuwse vorm van herinnering van een zeventiendeeeuwer wel verwijderd worden.
Dat zou het ultieme schoonpoetsen van de geschiedenis zijn.’’
Ophef verwacht hij er niet van, want het is hier minder beladen dan op Curaçao (waar een school is hernoemd en een Stuyvesantbeeld verwijderd) of in de VS. ,,Ik zie in Weststellingwerf nog geen neonazi’s marcheren ter bescherming van de Stuyvesantmonumenten. Maar het lijkt mij vruchtbaarder voor je eigen heiligen gedenktekens op te richten dan je te verzetten tegen gedenktekens uit het verleden.’’
Staan laten dan maar. Je kunt schoon schip proberen te maken, maar qua geschiedenis blijf je uiteindelijk toch in hetzelfde schuitje zitten. 
<|endoftext|>
Mannen met harembroeken en buns (zo heet een herenhaarknoet), hippiemeisjes van gevorderde leeftijd, vrouwen die bijna in extase een geneeskrachtige steen tegen de borst gedrukt houden, iemand die de twaalf principes van sociale permacultuur uitlegt, waardoor je beter in staat bent goed te doen voor de wereld door goed te zijn voor jezelf, danstenten als Tibetaanse koortsdromen, dat verwacht je allemaal op een geestverruimend festival als Psy-Fi.
Maar zo’n Robert Crumbachtig portret van burgemeester Ferd Crone, dat in een tent hangt, dat is een verrassing.
Crone heeft een brede grijns, bijna griezelig, en draagt een petje met de tekst Make Leeuwarden Great Again 2018.
,,He is not very handsome, but he is a good man’’, legt iemand erbij uit (hij is niet zo knap, maar wel een goed mens).
De verteller heeft het portret niet gemaakt, zegt hij, het is werk van Kasper van Dijk.
Wat je evenmin verwacht, tussen alle gefrituurde sprinkhanen, zeewierhapjes, paddenstoelen, pizza en patat, is Nutella. Er staan hier piramides van potten Nutella, met bananen erbij, onder meer om op pannenkoeken te doen.
,,Wat is dat met al die Nutella?’’, vroeg ik Psy-Fi-organisator Rob Durand, die me net chaithee inschonk. ,,Dat is toch helemaal niet hip?’’ ,,Nutella met banaan?’’, zei hij, verbaasd over de vraag. ,,Dat is hier echt altijd.
De mensen zijn er dol op.’’
Zo heeft Psy-Fi ook mijn geest verruimd.
<|endoftext|>
René Descartes, de filosoof die in Franeker heeft gewoond, had een hondje dat monsieur Grat heette. Gratter is Frans voor krabben. Wat voor hond het was is niet bekend, het zou een ras zijn dat in de zeventiende eeuw veel in Nederland voorkwam.
Daar kom ik op, omdat ik me afvraag of het normaal is om tegen een hond te praten. Ik ontdek dat ik dat steeds meer doe. Niet alleen korte bevelen als ‘Nee’ of ‘Wachten’, maar complete zinnen als: ,,Het regent me nu te hard hoor, straks gaan we pas lopen’’, wat klinkklare onzin is om tegen een hond te zeggen.
Weliswaar bestaat er een bordercollie die de naam kent van duizend voorwerpen, daar is zelfs een boekje over geschreven, maar in het algemeen snapt een hond niet veel van wat je tegen hem zegt.
Descartes wist dat al. Hoewel ook hij tegen monsieur Grat gepraat schijnt te hebben (bronnen spreken elkaar tegen), schreef hij in 1646 aan de markies van Newcastle dat dieren, in tegenstelling tot mensen, geen ziel hebben, ze denken niet want ze hebben geen taal, in feite zijn het impulsen op pootjes en niet meer dan animaux machines.
Misschien dat Descartes daarom ook geen problemen had met vivisectie.
Hondenliefhebbers denken daar anders over, die menen dat een hond haarfijn aanvoelt wat je bedoelt. Praat maar lekker tegen hem, rieden ze me aan toen ik dit praten-tegen-honden- probleem aanstipte in een eerdere column. De waarheid zal in het midden liggen.
Deze week passeerden we een man bij de Huizumer kerk die zijn hond in toom probeerde te houden en riep: ,,Naast! Naast!
Flik het niet, want je krijgt op je sodemieter!’’ Sodemieter komt van Sodom, een stad uit het Oude Testament die door God persoonlijk met zwavel en vuur is vernietigd, dus dat is niet best.
Toch bleef de hond blaffen en de riem straktrekken, als een Cartesische dier-machine. Gebrek aan ziel, of aan bijbelkennis.
<|endoftext|>
Dichters snap je niet altijd.
Hun gedichten misschien ook niet, maar daar gaat het nu niet over. Het gaat nu om de discussie over het literair beleid van de provincie en in het bijzonder om het plannetje om een Dichter van Fryslân in te stellen.
Dat is iemand die een keer of tien per jaar een gelegenheidsgedicht schrijft en daar van de provincie 2500 euro per jaar voor krijgt, plus 250 euro per gedicht. In een interview op Omrop Fryslân – ik heb het niet gezien – zou gedeputeerde Sietske Poepjes hebben gezegd dat juist amateurdichters ervoor in aanmerking komen. ,,Sneue poesyalbumdichter fan Fryslânplannen’’ noemt de altijd strijdbare Abe de Vries het, die vindt dat de hele Friese literatuur omlaaggehaald wordt door een provincie die haar geld liefst in sinterklaasrijmelaars steekt.
Zijn boze brief (vooral over de Gysbert Japicxpriis) was het startschot voor een discussie, waar andere dichters zich ook in mengen. En dat is net wat je niet goed begrijpt.
Als dichters het zo belangrijk vinden dat er een Dichter van Fryslân komt, waarom beginnen ze dan niet gewoon? Heeft de provincie het alleenrecht op het verstrekken van de titel ‘Van Fryslân’? Is het soms een beschermd beroep? Moet je er een middenstandsdiploma of poëziebrevet voor laten zien?
Welnee. Als er een dichter opstaat die van zichzelf zegt: ,,De dichter van Fryslân, dat ben ik’’, dan is hij dat ook. Als vervolgens een ander opstaat die zegt: ,,Nietes, de dichter van Fryslân, dat ben ik’’, dan heb je een interessante literaire situatie. Syds Wiersma stelde al voor om een ploegje van 24 dichters te beginnen en met zijn allen twee jaar lang Dichter van Fryslân te zijn.
Ook geweldig.
Schrijf die gedichten! Hang ze op alle palen! Sla iedereen ermee om de oren! En laat die provincie gewoon links liggen.
Dat is toch geen plek voor poëzie, hou op zeg. 
<|endoftext|>
Voor me in de Grote Kerkstraat wankelde een gezette, kale metalfan. Op het Oldehoofsterkerkhof, aan het eind van de straat, speelde Saxon de laatste nummers. Dat kon ik thuis met de tuindeuren open ook horen, maar omdat de hond toch uit moest, liep ik die kant op.
De hele dag al was het een komen en gaan van metalfans.
Mensen die eruit zien als woeste Vikingen, maar juist zachtaardig zijn. Ik hoorde een groepje - echt waar - onderweg van de festivalcamping naar Into the Grave over hypotheken praten.
Fans zijn te herkennen aan hun zwarte T-shirts, waar in het wit doemwoorden op staan of namen van oudtestamentische demonen, altijd in een gothisch lettertype. Je kunt het zo gek niet bedenken, of er is wel een metalband die zo heet. Ik zocht thuis een paar op: Pazuzu, de duivel uit The exorcist: Oostenrijkse black metal. Blofeld, de James-Bondslechterik: Noorse hardrock. Ja zelfs naar Gargamel, de aartsvijand van de smurfen, is een band genoemd. Maar dat is alternatieve rock, misschien telt dat niet.
Wat er op de voorkant van het shirt van de man in de Grote Kerkstraat stond weet ik niet, maar achterop stond Metal Is Religion. Met zijn laatste krachten sleepte hij zich richting Saxon, hij liep scheef en zwalkte van links naar rechts door de straat. Dikke kuiten staken uit zijn korte broek. Een groepje medefans kwam net van het festivalterrein af, eentje droeg een kilt. ,,Slayer!’’, riepen ze naar de voortstrompelende man, eentje stak zijn vuist omhoog met de pink en wijsvinger gestrekt.
Alsof dit een signaal was geweest, brulde ergens achter ons in de straat iemand het ook en echode verderop nog iemand: ,,Slayer! Slayer!’’
Zwijgend wankelde de man verder. Finaal uitgeslayerd. 
<|endoftext|>
Voor de liedjes van het Cocktail Trio heb ik altijd een zwak gehad, en nu nog meer dan voorheen.
Dat komt van Dave Brubeck.
Of eigenlijk van het morseachtige klopsignaal, dat zo klinkt: taa tadadaata ta ta. Die laatste twee ta’s zijn even lang.
Amerikaanse krijgsgevangenen in Vietnam zouden het op de muur van hun cel hebben getikt als herkenningsteken.
Maar het is geen morse, het komt uit de muziek. Het is een zevennoots-riedeltje om een vrolijk lied mee af te sluiten. Het zit veel in tekenfilmmuziek en bluegrass, en het speelt een grote rol in de half-tekenfilm Who framed Roger Rabbit. Het klonk al in 1899, in een Amerikaanse song die At a downtown cakewalk heet.
Dat er een naam voor bestaat, daar kwam ik achter omdat ik op internet las over Unsquare Dance van Dave Brubeck, een aanstekelijk instrumentaal nummer dat in de film Baby driver te horen is. Ze noemen dat slotriedeltje Shave and a haircut. Blijkbaar omdat Amerikaanse kappers ooit riepen: Shave and a haircut, two bits! (Two bits is een kwartje).
Prachtig, dat zoiets een naam heeft, zodat musici meteen snappen wat je bedoelt. Maar heet het in Nederland ook zo?
Nee dus.
Daar komt het Cocktail Trio om de hoek, van liedjes als Kangaroe Eiland, Batje Vier, De sleutel van de Jukebox en het Vlooiencircus, nummers die wij vroeger thuis in de jukebox hadden en die ik daardoor nog altijd kan meezingen. De teksten schreef André Meurs, die niet alleen de term excuustruus heeft bedacht (zit in Kangaroe Eiland), maar die in 1965 het prachtlied Vlooiencircus afsloot met de tekst: ,,Die zien we nooit weer te-rug.’’
Dat is de Nederlandse vertaling, die nog jaren gebruikt is in het tv-programma Koning Klant.
Dus: Leve het Cocktail Trio, van je hieperdepiep hoeree. 
<|endoftext|>
Het was een bezoekje aan de dierenarts, maar het voelde als een functioneringsgesprek.
Want dit was dokter Hidde, die zijn werk doet in Nes op Ameland. En die weet meer van de hond die ik eind vorig jaar van mijn vader heb geërfd dan ikzelf, want mijn vader ging ook al naar deze dokter.
,,Hij moet eigenlijk een cocktail hebben’’, zei dokter Hidde toen ik hem belde. ,,Hij is in 2014 voor het laatst gevaccineerd.
En zijn longen klinken emfysemateus. Maar dat kun je bij jullie aan de vaste wal ook allemaal laten behandelen.’’
Dat leek me niks, geen hond die zomaar van dokter verandert.
Bovendien is dit een mooie aanleiding om naar Ameland te gaan.
Maar: ik ben een hondenamateur, ik doe maar wat. Rondjes lopen, ’s morgens en ’s avonds voeren en hem met strenge stem bij de etenstafel wegsturen als hij smekend staat te kijken.
Dat laatste deed mijn vader nooit, die goot de vanillevla zo in zijn bek, ,,want hij kijkt zo zielig’’. Wel mag hij bij mij op de bank liggen, nadat twee hondenbezitters uit mijn kennissenkring er ruzie over kregen of zoiets nu wel of niet goed is.
De vraag was dus: wat zegt dokter Hidde ervan, die deze hond een jaar niet heeft gezien.
Bij binnenkomst liet hij niks blijken. ,,Eerst maar eens wegen’’, zei hij. De hond was 13,7 kilo. ,,Vorig jaar was hij 17,4 kilo’’, wist hij.
,,Is dat goed?’’, informeerde ik voorzichtig. ,,Heel goed’’, zei de dokter. ,,Bij je vader was hij veel te dik. Hij ziet er ook goed uit.’’
Daarna stelde hij vast dat er met de longen niks meer aan de hand is. ,,Heel goed’’, zei hij nog een keer. Het voelde als dikke voldoende.
Ik heb niet gevraagd of het normaal is dat je tegen een hond praat, want dat ben ik inmiddels ook gaan doen. Maar een goed functioneringsgesprek moet je niet verknallen en voor zulke zaken heb je andere dokters.
<|endoftext|>
Zondagmiddag in Ballum.
Op het terras naast me zat een familie te eten, beter gezegd, ze hadden het al op, de borden stonden leeg op tafel.
De mannen zaten aan de Radler – waar komt deze zomer die voorliefde voor limonade die aan bier moet doen denken toch ineens vandaan? – en een vrouw met een zonnebril in het haar en Gronings accent was aan het woord.
,,Heb je dat net wel gezien’’, vroeg ze. ,,Ze hebben hier nog een Spar! Dat vind ik toch zo bijzonder, een Spar! Die zie je haast nooit meer. Ik denk niet dat onze kinderen dat weten, die kennen alleen Jumbo en Albert Heijn. Monique, had jij wel eens een Spar gezien?’’
Dat laatste vroeg ze aan haar dochter, een gezet meisje dat wat ontevreden voor zich uit zat te kijken. ,,Op alle eilanden heb je wel een Spar, hoor’’, zei ze.
Moeder hoorde het niet eens, zo was ze van deze bezienswaardigheid van Ballum onder de indruk. ,,Als je naar Dennis rijdt, dan kom je ook langs zo’n heel klein supermarktje, vind ik ook zo leuk.’’
,,Die supermarkt daar is altijd heel druk’’, wist een van de mannen. ,,Is toch ook bijzonder?’’, zei de vrouw. ,,Dat ze het daar zo druk hebben. Leuk hè?’’
Ze pakte haar tasje en zei: ,,Blijven jullie hier hier nog even zitten?’’
,,Waar ga je heen’’, vroeg de man.
,,Ik loop even naar die Spar’’, zei ze en weg was ze. De dochter stond ook op en ging het sieradenwinkeltje aan de overkant binnen. Bijna direct was ze weer terug. ,,Wat was dat duur!’’, zei ze. ,,Zo’n klein kut-kralenarmbandje was wel 15 euro!’’
,,Wilt u misschien nog iets drinken?’’, vroeg de serveerster.
,,We wachten op iemand’’, zei de man. ,,Die is even naar de Spar.
Breng de rekening maar.’’
Daar kwam moeder alweer aan. ,,Hoe was de Spar?’’, vroeg de man. ,,Hij is zondagmiddag gesloten’’, zei de vrouw. ,,Ik heb even naar binnen gegluurd.
Jammer dat we straks alweer weg moeten.’’ 
<|endoftext|>
Er zijn dagen dat je niet aan Jan Floris Martinet denkt, maar vandaag is dat anders.
Dat komt van alle konijnen die je in de weilanden rond Hollum ziet hupsen als je er in alle vroegte met je hond langs loopt.
Martinet was de Freek Vonk van de achttiende eeuw, een dominee die in Zutphen (in de toren die ze naar hem genoemd hebben) tussen 1777 en 1779 een vierdelige Katechismus der Natuur schreef. Daarin heeft hij het
al over konijnen op Ameland.
Het boek staat vol weetjes over dieren, gesteentes, sterren, en overal herkent Martinet de hand van de schepper in. Hij schreef ook een versie voor de jeugd (,,Lezen, weten, dat is zoet / voor het jeugdelijk gemoed’’, rijmde Martinet) die in Engelse vertaling zelfs in de jonge Verenigde Staten goed verkocht.
Het boek is een gesprek tussen een kenner en een vragensteller.
Ook de konijnen komen aan bod, ,,die bij duizenden in de Duinen aan de Noordzee (…) haare slingerende onderaardsche wooningen toestellen, daar buiten veelal omloopen, doch, betrapt, ylings in dezelven vlugten.
Dus laat de Schepper (…) zyne Waereld ook onder den grond bewoonen.’’
Dat moeten wel schadelijke dieren zijn, zegt de vragensteller, ze eten alles op. Daar wil de kenner niet van weten, schadelijke dieren bestaan niet, de schepper heeft met alles een bedoeling. Maar konijnen moet je wel bejagen en dat bespreekt hij ook.
,,Op ’t Eiland Ameland, waar ze zeer vermenigvuldigd zyn, kan men ze, des avonds, in den maaneschyn op de loer gaande zitten, met knuppels op hen te smyten, dooden; of daar, in de duinen (…) met schietgeweer treffen.’’ Nog een methode: netten spannen bij de holen en een fret naar binnen jagen, waarvan de bek met een kettinkje is afgesloten. Konijn vlucht, raakt verstrikt, tik in de hals, klaar. Heeft de schepper toch maar mooi bedacht. 
<|endoftext|>
Er rust een vloek op Mata Hari. Nu actrice Jeanne Moreau is overleden, weet ik het zeker. Zelf kwam Mata Hari ellendig aan haar eind, dat weten we allemaal. Maar veel van de actrices die haar hebben gespeeld, zijn ook de pijp uit.
Sylvia Kristel, Josine van Dalsum, Asta Nielsen en Greta Garbo waren al overleden, en nu Moreau, die haar in 1964 speelde in Mata Hari, Agent H21. Een matige film, maar over Mata Hari zijn geen goede films, dat is deel van die vloek. (Al is die aflevering uit The Young Indiana Chronicles wel aardig, die onthult dat zij de grote liefde van Indiana Jones is geweest).
Ho ho, wacht eens even, zult u zeggen: Maruschka Detmers is nog onder ons, die speelde Mata Hari in 2003. Dan zeg ik: wacht maar af, haar tijd komt nog.
Onlangs zat ik in Le Grand Hotel in Parijs te dineren met Julie Wheelwright, die een boek over Mata Hari heeft geschreven.
(Dit is zo’n zin die je maar eens in je leven kunt schrijven).
,,Wie is op dit moment de ideale actrice om Mata Hari te spelen?’’, vroeg ik. Na even denken kwam ze met de Britse actrice Rachel Weisz op de proppen.
,,Weet je dat de filmrechten van mijn boek een jaar of tien geleden verkocht waren aan Martha Fiennes?’’, ging ze door.
Martha Fiennes is een Britse filmmaakster en de zus van acteur Ralph, die de meesten kennen als Voldemort uit de Harry Potter-films.
,,Zij is er lang mee bezig geweest.
Op een avond belde ze me op en fluisterde: ‘Je raadt nooit waar ik nu sta. In de badkamer van Madonna, in haar huis in Londen! En zij heeft wel oren naar de rol van Mata Hari, wat vind je daarvan!’.’’ Het leek Wheelwright niks, maar ze is te beleefd om dat zo te zeggen. ,,Je moet op zo’n moment maar denken: het levert geld op’’, zei ze nuchter.
Die film is er nooit gekomen.
Madonna weet het zelf niet, maar ze is destijds door het oog van de naald gekropen. 
<|endoftext|>
Leeuwarden is een klokonvriendelijke stad. Dat valt op als je in de binnenstad wilt zien hoe laat het is. Zo iemand ben ik, want ik draag geen horloge.
Openbare klokken zijn hier amper nog. Amsterdam heeft er 130, lezen we op de website van die gemeente, en er is een telefoonnummer dat je kunt bellen als er eentje stilstaat. Daar loopt Leeuwarden echt bij achter.
Na verloop van tijd word je er handig in om je te redden met de klokken die er wel zijn. Je stemt je route erop af, langs winkels met achterin een klok die je van buitenaf kunt zien (dat zijn er ook steeds minder).
En door de Oldehove, de Bonifatiuskerk en de Dominicuskerk in de gaten te houden. Hun torenuurwerken zijn op grote afstand zichtbaar. Het stadhuis en de FBTO hebben carillons, dat is ook praktisch.
En op het station hangen die fascinerende klokken waarvan de rode secondewijzer schoksgewijs loopt en elke minuut even wacht tot de grote wijzer, ook met een schokje, weer verder gaat. Als ik op een trein wacht, kan ik mijn ogen daar nauwelijks van af houden. ProRail laat ze overal vervangen door nieuwe (1500 stuks), maar dat schokkerige houden ze er gelukkig in.
Maar Leeuwarden heeft de openbare klokken vrijwel allemaal weggehaald. Die op een paal bij de Waag is er al jaren niet meer. En dit weekeinde schreef de krant over de ‘atoomklok’ met drie wijzerplaten, vroeger bij het busstation, nu in de opslag. Zo gauw mogelijk ergens neerzetten, vind ik.
Toch is er een plek in de stad waar je in een oogopslag drie klokken tegelijk kunt zien. Ze lopen alle drie nog gelijk ook.
Daarvoor moet je op de stoep staan naast het gymnasium en naar de Vijzelstraat aan de overkant kijken. De eerste staat op een zuil, de tweede hangt er pal achter op de gevel (vroeger slagerij Jan de Bruin), de derde zit op de Bonifatiuskerk.
Een unieke plek, zolang die klokken daar tenminste blijven hangen. We zijn tenslotte in klok-onvriendelijk Leeuwarden.
Dan weet je wel hoe laat het is. 
<|endoftext|>
Terug naar Duinkerke, 1940.
Chris Konings uit Drachten belde, zijn vader Arie is daar als jong soldaat geweest.
Chris schreef er zeven jaar geleden een boekje over, nadat hij van zijn moeder een brief had gekregen die zijn vader haar in 1940 had gestuurd. ,,Het zal denk ik wel het laatste zijn wat je van me hoort’’, staat daarin.
,,Ik weet niet of ik nog wel meer schrijven kan want ik moet maar steeds huilen.’’
Nederland had zich al overgegeven, maar een grote groep Nederlandse soldaten was via Zeeland bij Duinkerke terechtgekomen.
Niemand zat daar op ze te wachten en ze werden massaal (wel 1450 man) op een vrachtboot geladen, de Pavon.
Maar niet Arie Konings. ,,Jongens, ga niet vrijwillig aan boord, want als je op open zee zit en de Stuka’s komen erboven dan heb je geen schijn van kans.
Overboord springen en zwemmen kan ook niet, het water is maar 12 graden. Dus jongens, niet doen, wacht hier maar af, we zien wel’’, zei die, volgens het boekje van zijn zoon.
En zo ging het ook, het schip werd gebombardeerd. In een ander boek, van vaandrig Gert Schermers, lezen we dat het zulk helder weer was dat ze het vliegtuig konden volgen. ,,Het is zoiets als wanneer je in de bioscoop naar een film kijkt waarin je zelf meespeelt. Ik herinner me dat ik dacht dat het erg interessant zou zijn als ik dit later nog eens aan iemand zou kunnen vertellen. In werkelijkheid heeft het jaren geduurd voordat ik er met iemand over wilde praten.’’
De Franse kapitein wist het schip op een zandbank te sturen en voorkwam zo een grotere ramp. Vijftig Nederlanders kwamen om het leven.
,,Dat was de Pavon’’, zegt Chris Konings. ,,De meeste mensen kennen dat verhaal niet.’’ 
<|endoftext|>
Aan het eind van films staat geregeld dat ‘geen van de personen of bedrijven die met deze film te maken hebben gehad, geld of andere zaken van waarde hebben gekregen of een overeenkomst hebben afgesloten in verband met het afbeelden van tabaksproducten’.
Dat klinkt of een kudde advocaten hier weken over heeft vergaderd.
De strijd tegen roken in films en series is bekend. Maken ze alle films waar een sigaret in aangestoken wordt in de VS voortaan alleen voor 17 jaar en ouder, dan gaan van de jongeren van nu op termijn een miljoen minder dood door ziektes die met roken te maken hebben.
Het Amerikaanse gezondheidsinstituut CDC heeft dat berekend.
De advocatenzin staat ook op de aftiteling van Dunkirk, die een intens beeld geeft van de evacuatie van Britse soldaten van het strand bij Duinkerke in mei en juni 1940. We zagen hem op een groot Imax-doek in Amsterdam (zo moet je zulke films ondergaan) en waren er stil van.
Daarom beseften we op de terugreis pas: we hebben honderden soldaten in het nauw gezien, jongens die op het strand wachten op boten die hen naar Engeland kunnen brengen, wegduiken voor Heinkels, getraumatiseerd in een hoekje zitten. En er was er maar eentje bij die probeert te roken.
Hij vist een peukje uit een asbak, maar krijgt de kans niet om het op te steken. Een filmpje op YouTube bewijst dat de werkelijkheid anders was: de soldaten dampten erop los.
Voor Dunkirk doet het er niet zo toe, die is pakkend genoeg.
Maar toch is het een bijzonder idee, dat je tijdens het kijken naar de wrede oorlog van toen tegelijk de stille oorlog van nu tegen het roken meekrijgt. 
<|endoftext|>
Charles Darwin, de beroemde bioloog, stond als kleine eter bekend. Maar als student in Cambridge was hij voorzitter van de Glutton Club, een gezelschap dat elke week strange meat (vreemd vlees) wilde proeven.
Wekelijks stond er een ander dier op het menu. Ze aten roerdomp, havik en bosuil, dat soort dingen. Lang schijnt het niet te hebben geduurd, want sommige dieren smaken gewoon vies.
Bosuil was volgens een van de leden, ,,indescribable’’, en dat bedoelde hij niet positief.
Dus zo raar is het niet om eens een keertje pony te eten.
Dat kon dit weekeinde op festival Welcome to the Village. Drie pony’s uit Dedemsvaart zijn ervoor geslacht.
Onwillekeurig stel je je een hartverscheurend tafereel voor, met pony’s die onder huilende kleine meisjes vandaan zijn getrokken en ter plekke gekeeld.
Maar zo is het in werkelijkheid niet gegaan.
,,Ik zou het nooit eten’’, zei een bezoekster. ,,Ik heb vroeger pony gereden en ik las elke week het blad Penny.’’ Mijn grootmoeder schoot me te binnen, die tegen het eten van paardenvlees was ,,want een paard is een edel dier’’.
Wij aten het wel: ponybiefstuk namen wij. Die van mij kwam geloof ik van een wat oudere pony. Het plastic mes kon er niks mee en kauwen was ook niet eenvoudig. Maar mijn overbuurvrouw vond het juist heerlijk mals. De ponybiefstuk smaakte naar biefstuk, een beetje sterker misschien.
,,Wat vond je ervan?’’, vroeg Willem Schaafsma, de kok, een tijdje later. Ik vertelde hem dat het me gesmaakt had en het de discussie losmaakt waar het om te doen is geweest. Ik ried hem aan om het volgend jaar eens met hond te proberen. Maar hij schudde zijn hoofd. ,,Dat is echt een brug te ver’’, zei hij. ,,Al zal het vlees vermoedelijk best smaken.’’ 
<|endoftext|>
Schuin tegenover het Leeuwarder station is een kantoorgebouw omgebouwd tot een appartementengebouw.
Het is nog niet af, maar gistermiddag konden een paar modelwoningen bekeken worden.
Omdat we nieuwsgierig waren gingen collega J. en ik erheen.
Hoewel deze huurflatjes niet per se voor studenten zijn, moesten wij erg denken aan onze studentenwoningen van vroeger. In mijn studentenflat (voor kenners: Selwerd I, Groningen) redden zestien bewoners zich met twee douches en twee toiletten. En een gemeenschappelijke keuken, met een stortkoker waarin zich door jarenlang gebruik een modderlaag had gevormd, die vast heel erg vruchtbaar was.
Eens per week kwam schoonmaker Elle binnen met de rubberhandschoenen al aan. Hij zei: ,,All pigs are equal’’ (zijn variant op Animal farm van George Orwell) en begon etensresten van het aanrecht te bikken.
Dat was hier heel anders.
Moderne aanrechten, eigen douches en toiletten, een afwasmachine, een magnetron en een koelkast. In een van de modelappartementen stonden Home en Love in hout uitgezaagd. Het dekbedovertrek had een plaatje van een slapende ijsbeer.
Overal liepen jonge mensen, soms met hun ouders erbij, in kastjes en laadjes te kijken. ,,Ik kan hier echt nooit al mijn kleren kwijt’’, zei een kritische jonge meid. ,,Nergens is een vriezer voor je pizza’s’’, vulde haar vriendin aan. Een moeder trok een keukenkastje open en zei: ,,Hier zit de boiler in, daar past bijna niks meer bij.’’
We onderdrukten de aandrang om te zeggen: ‘Zoiets als dit, daar hadden wij vroeger onze handen bij dichtgeknepen’.
Voor je het weet denken ze dat je een oude lul bent. 
<|endoftext|>
Dromen van films, dat overkomt me niet vaak, maar na Dawn of the dead van de dit weekeinde overleden regisseur George A. Romero is me dat werkelijk gebeurd.
In die film verschanst een klein groepje mensen zich in een groot winkelcentrum, terwijl buiten overal zombies ronddolen.
Dit soort zombies zie je tegenwoordig in alle films, maar destijds was het iets nieuws, waarmee Romero een trend is begonnen.
Het zijn slome figuren, die dood zijn en toch blijven ronddolen.
Als ze een levend mens zien, trekken ze die uit elkaar en eten ze die op. Hoe ze dat vlees verteren en of ze ook wel eens moeten poepen, dat vertellen die films nooit. Sommige zombies zijn bij wijze van spreken alleen nog een ribbenkast en een hoofd, en dan toch proberen ze mens te eten. Ze hebben vieze kleren aan, want ze geven nergens meer om.
Het enge van zombies is, dat ze overal zijn en overal kunnen opduiken. In huizen, maar ook achter een schutting of gewoon midden op straat. Of zoals in Dawn of the dead in een winkelcentrum.
Wat zowel huiveringwekkend is als komisch, want ze hebben ergens in die dode hersenen nog wat herinneringen aan de tijd dat ze van alles kochten, dus ook nu nog staan ze wezenloos in de bakken te graaien, als huisvrouwen bij de Drie Dwaze Dagen van de Bijenkorf.
Omdat ze overal zijn moet je als levend mens voortdurend op je hoede zijn. Want ze zijn weliswaar langzaam en log, maar als ze je te pakken krijgen ben je het haasje. Of ze eten je met huid en haar op, of je ontsnapt maar hebt wel een bijtinfectie, zodat je zelf na een tijdje ook in een zombie verandert. Het is de kunst om in zo’n wereld te overleven.
De grimmige atmosfeer van de film had me zo te pakken, dat ik die nacht van zombies droomde. Dank aan George A. Romero. 
<|endoftext|>
Zondagavond, oever Prinsentuin.
Aangemeerde bootjes, vogelgeluiden, ergens slaat een klok, veel wandelaars met honden. Op de achterplecht van een jachtje zit een echtpaar in diepe concentratie, zij met haar iPad, hij met de kaart van Noordwest-Friesland die hij heeft uitgevouwen.
Plotseling komt er geraas van de overkant. Op de Noordersingel fietsen zes jongens, een met een krans met oranje en gele bloemen, en ze schreeuwen uitbundig: ,,LKC! LKC!’’ De vrouw en de man kijken op.
Als de jongens het pontje passeren, roept er een: ,,De fearboat! Dy nimme we!’’ - ,,Wat kost it?’’, vraagt een ander. Blijkbaar is de prijs naar hun zin want ze stappen met fiets en al het pontje op. ,,Godverdomme Kingma, silst ek even helpe?’’, schalt er over het water. ,,Dy fiets even nei achteren!’’
De pont steekt van wal, de schipper is een meisje met een bril. ,,Titanic! We dogge Titanic!’’, roept een van de zes en de mannen trekken driest aan de reling, zodat de overzet flink begint te slingeren. Het meisje lijkt het gelaten te ondergaan.
Op alle jachtjes staan nu mensen te kijken.
De pont meert aan de Prinsentuinkant aan. ,,Dit hienen we ek wol fytse kinnen!’’, roept een van de mannen. ,,Ha jim wûn by it keatsen?’’, vraag ik de man met de krans. ,,Ja, de Rengerspartij!’’, zegt hij trots. ,,Ik bin de kening en hy is syn krâns kwyt.’’
,,Krâns kwyt?’’, vraag ik aan de ander, die knikt: ,,Hy lei der net mear, in oar hat him meinaam.’’
,,No bin ik de kening en dan leaut sa’n man my noch net’’, zegt de man met de krans.
Ze fietsen door, het triomfgebrul galmt weg in de verte. ,,Het is toch wat’’, zegt de vrouw op het jachtje. ,,Eén meisje met allemaal van die mannen.’’ Ze gaat weer zitten en leest verder.
Net als iedereen.
<|endoftext|>
Het woord luchtfietser hoorde ik voor het eerst als jongetje. Mijn vader noemde iemand zo en ik had er direct een beeld bij. In de lucht fietsen, dat leek me fabelachtig.
En waarom zou dat niet kunnen, de gebroeders Wright, de luchtvaartpioniers, waren van huis uit fietsenmakers.
Pas later kwam ik erachter dat dit een term is voor een fantast
met grootse plannen die hij nooit waarmaakt.
Het woord dook deze week op in de discussie over de Cambuurstadionplannen.
Iemand met een alternatief plan wordt her en der op internet voor luchtfietser uitgemaakt.
Toch is er een tijd geweest dat ze dachten dat er in de toekomst echt door de lucht gefietst ging worden. In een kranteninterview in 1923 zegt ene meneer Barbot dat het binnenkort komt: ,,de luchtfietser zal gaan waarheen hij verkiest, zonder last te hebben van hondengeblaf, bandenpech op een, laat ons zeggen, 150 voet hoogte, vanwaar het geheele landschap immer te zien is’’. En in 1937 berichtten kranten over de Duitse wielrenner Hens Hofmann, die 712 meter had afgelegd met zijn Hässlerfillinger Muskelkraft- Flugzeug.
Op 12 oktober 1941 is het in Leeuwarden een scheldwoord geworden. Op die dag (meldt het Leeuwarder Nieuwsblad) maakte machinedrijver Jan de V. zijn stadgenoot K. Wetting uit voor luchtfietser. ,,De beteekenis van dit scheldwoord is niemand recht duidelijk; in ieder geval vertelde Wetting naar aanleiding van deze betiteling aan verdachte, dat hij geen heer was.’’
Vanaf de jaren zestig wordt het vaak gebruikt (opvallend veel in Friesland) enkel nog in de betekenis van fantast. Een echte fiets waarmee je op spierkracht kunt vliegen is helaas luchtfietserij gebleken. 
<|endoftext|>
Voor mijn huis zijn twee kolengaten met roosters.
Daar valt van alles in dat er op gezette tijden vanuit de kelder uit moet worden gevist.
Zonet toen ik met de hond naar buiten kwam, waren een stuk of wat mannen zwerfvuil van de straat aan het rapen. Ze droegen gele hesjes waar Skrep Werkt op staat. Een van hen, met een woeste geelrode vikingbaard en halflang haar, stak zijn grijpstok door het rooster voor mijn huis en plukte wat plastic zakjes uit het gat.
,,Dank u wel’’, zei ik.
,,Ja, ik seach se dêr lizzen, ik tocht, dat is úteinlik ek de strjitte’’, zei de man.
Ik liep een eindje met deze schoonmaakploeg op en vroeg hem waar dat is, Skrep. ,,Sudergrachtswâl’’, zei de viking.
,,Tsjinoer de âlde gefangenis.’’
We waren een beetje bij de rest achterop geraakt, de hond stond her en der stil om te snuffelen.
Ineens zei hij: ,,Mei ik jo wat freegje? Binne jo gelovig?’’
,,Eigenlijk niet’’, bekende ik.
,,Trijenfyftich jier lyn ha ik as jonkje in fisioen hân yn de roomske tsjerke De Goddelijke Verlosser yn Drachten’’, legde hij uit. ,,Fan in libbene God.’’
Hij keek om zich heen en trok een folder uit de zak van zijn hesje. Er stond een foto van het heelal op en daaroverheen met witte letters God Nabij. ,,Eins mei ik dit net ûnder wurktiid dwaan’’, zei hij en drukte me de folder in handen.
,,Is dit jo eigen ferhaal?’’, vroeg ik. ,,Dit is in ferhaal foar ús allegear’’, zei hij. Maar het ging inderdaad over zijn visioenen, hij had het geschreven. Hij heet Jouke Jozef van Veen en komt uit Ureterp. ,,God, die David heet, is een vriendelijke oude man’’, schrijft hij.
Een vrouw met kort haar, die me niet was opgevallen, kwam naar ons toe. ,,Dit mei net, hen?’’ zei ze bestraffend. ,,Dat witsto ek wol.’’ – ,,Nee, Napoleon, ik wit it’’, zei de viking deemoedig. ,,It mei net.’’
<|endoftext|>
Een glanzend gele Ferrari stond op een terrein van genummerde perceeltjes zand. Op sommige waren bungalowtjes neergezet, vrij dicht bij elkaar. Verderop stonden een Mercedes en een Porsche.
In de verzengende hitte liepen tientallen jongemannen in pak rond, met folders en lijstjes.
,,Wordt u al geholpen?’’, vroeg eentje aan me, maar ik was alleen maar nieuwsgierig.
Dit was niet in Noordwijk, dit waren de kijkdagen van Europarcs Resort Ameland. Met de patserige auto’s haalden ze belangstellenden van de pier. Er moeten in hoog tempo 140 bungalows aan de man worden gebracht, die er nog niet eens allemaal staan. De goedkoopste zijn een ton (grond niet inbegrepen), en daar mag je zelf 90 dagen in logeren. Verder wordt het verhuurd.
In de kleurenfolder staat: ,,Ameland is met zijn ligging tussen Terschelling en Schiermonnikoog grotendeels gelegen boven de provincie Groningen maar het hoort bij Friesland.’’
Golfkarretjes passeerden, met mannen in pak aan het stuur en pensionado’s als passagier. Een dj draaide achtergrondmuziek op het terras van het bezoekerscentrum.
Binnen stond een maquette, met een vuurtorentje met een werkend lampje. Een kaart vol rode stickertjes toonde dat de handel hard gaat.
,,Wordt u al geholpen?’’, vroeg een ander. ,,U moet snel beslissen’’, zei hij. ,,Het stukje dat u interesseert kan straks verkocht zijn. En dan begint het meteen in waarde te stijgen. Gisteren had ik hier iemand, die was accountant, die wilde een optie.
Maar dat doen we niet. Ik zei: U bent accountant, met wie moet u nou nog overleggen?’’
,,Ik denk er toch nog even over na’’, loog ik. De man gaf me zijn kaartje. Achter ons aan een tafel bij een blij lachend gezin knalde de kurk van een fles Joseph Perrier-champagne.
Alweer eentje verkocht!
<|endoftext|>
Het ingewikkeldst in andere plaatsen zijn de regels die je vermoedt, maar niet kent. Bijvoorbeeld: in het hotel in Le Havre waar ik dit schrijf, stond vanmorgen een man met een grote herdershond in de hal te kletsen met de baliedame.
Beiden keken me aan en zeiden tegelijk: ,,Bonjour!’’
De hond begon enorm te blaffen. Kalm, kalm riep de baas
maar dat hielp niet. ,,Ik heb zelf ook een hond, misschien is dat het’’, zei ik. ,,Nee’’, zei de baas.
,,Het is uw hoed.’’ ,,Uw hoed’’, herhaalde de baliedame. Ik zette hem af en de hond hield op.
Na het middaguur ging ik zitten in een restaurantje vol roezemoezend etende Fransen.
De meesten zaten op het terras, daar was geen tafeltje leeg. Binnen waren maar een paar mensen.
De zwetende serveerster bracht net een schotel vol vlees en patat bij twee heren met zwarte polo’s. Onderweg knikte ze me toe.
Daar bleef het bij. Ze had het achter de houten bar druk met klaarzetten en naar het terras lopen. Een andere vrouw met een gouvernantebril kwam erbij, en had achter de bar ook van alles te doen.
Een menu leek er niet te zijn, wel hing er een schoolbord met allerlei burgers. De St Martin met jambon cru en mozzarella leek me wel wat. Of anders een salade.
Na een kwartiertje begon ik me af te vragen of hier slechte bediening was, of dat dit weer zo’n regel was. De mensen naast me kregen ook eten, de heren met de polo’s rekenden al af.
Maar bij mij niets. De gouvernantebril veegde met een servet het zweet uit haar hals en riep ineens: ,,Monsieur! Wat zal ik u brengen!’’
,,Doe maar een jus d’orange’’, zei ik laf. Soms heb je ineens geen zin meer in die regels. 
<|endoftext|>
Je schrijft Regus maar je zegt Riedsjus, want de oprichter is een Engelsman, Mark Dixon. Ik ken hem niet, de vrouw vertelt dat ze hem wel eens gesproken hebben. ,,Mijn moeder noemt zo iemand een ongaar kadetje’’, vertelde ze. ,,Hij is een beetje dikkig en hij heeft van dat Britse melkboerenhondenhaar.’’
Regus verhuurt overal ter wereld flexibele kantoorruimtes.
Je hebt dus niet je eigen kantoor, maar je huurt hier een zitje met stopcontacten en wifi, of een heel zaaltje en daar ga je met je laptop zitten. Het is ook in Leeuwarden, maar wij zaten in Rotterdam.
Geen erg hippe ruimte, maar erg klinisch, met zithoekjes, afgeschutte stukjes en vergaderruimtes met glazen wanden, zodat je elkaar in de gaten kunt houden. Naast ons was een groep jonge mannen met opgestroopte mouwen gekleurde post-it briefjes op de muur aan het plakken. Ze deden of ze niet zagen dat wij hen zagen.
Het idee is: dit is handig. Geen eigen gebouw nodig, vrij en blij, cappuccino uit de machine, uitzicht op elkaar en een dame beneden die kijkt wie er in en uitgaan. Shared space in kantoorland.
Eén space is niet gedeeld.
Dat zijn de toiletten. Die zijn de achilleshiel van dit flexgebeuren.
Op de deur van het herentoilet was een A-4’tje geplakt.
Hou de boel een beetje schoon, stond er op. Want er zijn klachten. Bij de dames hing dat niet op de buitendeur, maar - hoorde ik bij navraag - binnen hingen ze overal. Daar had de boel al vaak verstopt gezeten.
De toiletten waren netjes om te zien, maar dat was dus schijn.
Geef flexwerkpleklui een eigen ruimte en ze baggeren blijkbaar alles onder. Daar moet dat ongare kadetje eens mee bezig. Camera’s ophangen of zo. 
<|endoftext|>
Zaterdag was alles raar.
Zulke dagen bestaan. Aan het begin leek de zaterdag niks speciaals, ik had me voorgenomen ’s avonds House of cards te kijken en in de namiddag moest ik naar een tuinfeest, dat was alles.
Maar dan loop je ’s morgens door de stad en zijn ze aan het kaatsen op het Oldehoofsterkerkhof.
Op het spandoek bij de ingang staat: ‘castraatkaatsen’.
Tot je beseft dat je niet goed hebt gekeken, je zag de eerste vier letters ‘hore’ over het hoofd.
En je weet: dit wordt zo’n dag.
Dan rij je naar dat tuinfeest op een borg net over de grens met Groningen en zie je onderweg een auto met de klep open bij een praatpaal staan. Niet op een nostalgische ANWB-foto, maar gewoon hier en nu, langs de A7.
Terwijl je meende dat alle praatpalen weggehaald zijn, omdat er geen mensen meer bestaan die ze nodig hebben.
Dan kom je bij dat feest en zie je een lange sliert van normale mensen, de bezoekers die hier al eerder zijn aangekomen, achter elkaar aan door de tuin lopen. Ze dragen allemaal een trommeltje mee en slaan daar met de hand op, boem boem boem in de maat. Twee hippe jongens eromheen met camera’s om een sfeerfilmpje te maken.
Dan haal je ’s avonds een biertje bij het uitlaten van de hond, zegt de stamgast die hier duidelijk al langer heeft gezeten dat hij naar huis gaat en valt hij buiten pardoes met zijn gezicht op straat. Alles in rep en roer, mensen roepen ,,We moeten een ambulance bellen!’’, anderen roepen: ,,Welnee doe niet zo paniekerig’’, er wordt een stoel gehaald en een stapeltje servetten.
Terwijl je verder loopt met de hond zie je hem, midden op straat op een houten caféstoel in het oranje lantaarnlicht, terwijl hij langzaam het bloed van zijn voorhoofd dept met een servet.
Thuis keek ik House of cards, maar zette het na een kwartiertje weer uit. Als afsluiting van zo’n zaterdag is die serie gewoon niet raar genoeg. 
<|endoftext|>
Een deel van de redactie die deze krant heeft gemaakt ging gistermiddag suppen (staand peddelen op een surfplank).
Nu zie je je collega’s dag in dag uit, soms vaker dan je familieleden.
Maar bij zo’n gelegenheid ontdek je, dat grote delen van hun lichaam altijd verborgen bleven. Want nu zie je zomaar hun blote voeten. Blote voeten van collega’s, dat is iets heel intiems.
Omdat ze het druk hebben met niet in het water vallen merken ze het niet wanneer je daar ongestoord en lang naar kijkt. Zo vaak krijg je daar de kans niet voor.
Nu weet ik welke collega een blauwe plek onder zijn enkel heeft. En dat in elk geval twee collega’s hun teennagels lakken.
Er is ook iemand met een zwarte nagel op zijn grote teen.
Opvallend ook: niemand heeft een tatoeage op zijn enkel. Misschien zijn er op de redactie van deze krant veel minder tatoeages dan in de rest van Friesland, ik sluit dat niet uit. En niemand heeft harige voeten. Wat zeg ik: ik zag zelfs geen buitengewoon behaarde benen.
Ik was er zo vol van, dat ik het even later aan de collega’s zelf vertelde. Misschien had ik dat niet moeten doen, want vooral de opmerking over het gebrek aan harige benen bleek hard aan te komen. ,,Ik heb hartstikke harige benen’’, zei een collega van de stadsredactie en rolde meteen zijn broekspijp op. We bekeken het allemaal eens zorgvuldig, maar heel erg harig vonden we het toch niet. ,,Dat komt omdat het blond is’’, zei de collega een beetje kregel. ,,Als de haartjes zwart waren zag je mijn benen bijna niet meer.’’
Dat wil ik graag met u delen.
Het geeft toch een idee van de mensen achter deze krant, of in elk geval hun voeten. 
<|endoftext|>
Altijd een mooi moment in een film of tv-serie: als er een groepsfoto wordt gemaakt. De hoofdpersonen, vaak jong en enthousiast, gaan lachend bij elkaar zitten, houden glazen omhoog of leggen hun armen om elkaars schouders. Er klinkt een sluiter en heel kort bevriest het beeld.
Dan weet je als kijker: hier gaat straks iemand dood. Misschien ook wel meer dan een. En als diezelfde foto aan het eind weer in beeld komt is het een en al weemoed, ach ja, wat waren ze toen nog jong en enthousiast en kijk nu eens, hoe ze door het leven getekend zijn.
Film is niet het ware leven, ik weet het, maar toch denk ik daar vaak aan als ik een groepsfoto maak of er eentje van mij gemaakt wordt. Noem het mijn morbide inslag.
Laatst zat ik met H. aan de bar. Wij zaten samen in de zesde klas (voor jongere lezers: groep acht) van de openbare lagere school. Verderop was de christelijke school, maar daar hadden we niks mee, hooguit scholden we die leerlingen uit omdat dat zo hoorde. Dat was kort voor de zomer waarin In the summertime van Mungo Jerry een hit was.
H. was van het voetbal, ik niet, dus we stonden destijds mijlenver uit elkaar. Zoiets trekt in de loop der jaren bij, weet ik inmiddels.
,,Heb jij die groepsfoto van onze zesde klas nog?’’, vroeg H.
Natuurlijk heb ik die, we zitten en staan op het schoolplein in contrastrijk zwartwit naast Meester Engbers.
,,Weet je wat zo bijzonder is’’, ging hij door. ,,We zijn er allemaal nog. Zelfs Meester Engbers!
En als je dezelfde klas uit dat jaar van de christelijke school bekijkt, daar zijn er al verschillende van weg. Verschillende zijn er niet meer! Want hoe christelijker ze zijn, hoe meer ze doodgaan.’’
Wat een openbaring. We namen er meteen eentje op, want we realiseerden ons ter plekke dat het ondanks die groepsfoto uitstekend met ons gaat. 
<|endoftext|>
Eerst logeerde ze bij mij, daarna zou ze een paar dagen naar Amsterdam. Ze is Amerikaans, maar haar vader, die ik uit mijn studietijd ken, is Nederlands.
Ze is net achttien, dus een adult, een volwassene, zoals ze onderstreepte. Over vier jaar mag ze op de Amerikaanse president stemmen.
Bij haar volwassenheid horen meteen grote verantwoordelijkheden.
Want een van haar Nederlandse nichtjes, een meisje van veertien, wilde zondag mee naar Amsterdam. Om te shoppen, had ze thuis gezegd.
Maar in werkelijkheid had het veertienjarige nichtje een geheime afspraak met een jongen.
Alleen haar Amerikaanse nicht wist dat. Die vertelde het mij, omdat haar nichtje haar continu berichtjes stuurde.
,,Hoe kent ze die jongen?’’, vroeg ik. ,,Van internet’’, vertelde mijn logee. ,,Hij zegt dat hij zeventien is. Misschien is hij wel zeventig.’’
,,Heb je het haar moeder verteld?’’, wilde ik weten. Nee, ze had beloofd het niet te vertellen.
Een lastig parket, maar ze had een plan. Ze wilde met haar nichtje naar de Starbucks op het Centraal Station, waar de ontmoeting zou zijn. Zelf zou ze daar de hele tijd aan een ander tafeltje blijven zitten.
Goed bedacht, vond ik. Het veertienjarige nichtje vond dat helemaal niet. Haar oudere nicht kon best een uurtje de stad in, schreef ze boos. Daarom bestookte ze haar met berichtjes.
,,Hoe ging het’’, schreef ik mijn logee gisteravond. ,,Ze ging met me mee, maar ze was boos’’, berichtte ze. ,,En die jongen was echt zeventien. Dus dat was een pluspunt, denk ik.’’
Volwassen opgelost. Dat komt wel goed met de Amerikaanse presidentsverkiezingen. 
<|endoftext|>
Er komen twee grote nieuwe bioscopen in Leeuwarden, opgeteld misschien wel zestien zalen. Raken die wel vol? Friezen gaan weinig naar de film, lezen we in het jaarverslag van de Nederlandse Vereniging van Bioscopen en Filmtheaters, 1,1 keer per jaar. Terwijl dat landelijk 2 keer per jaar is. Dus wie weet, zit er rek in de zaak.
Het kan sneu aflopen voor de Friezen gaan 1,1 keer per jaar naar de film twee bestaande bioscopen (negen zalen), die mogelijk sluiten.
Is dat erg?
Jaren geleden was Karel Dibbets in Leeuwarden. Dibbets (hij is op 28 mei overleden) was een fabelachtig kenner van de Nederlandse film- en bioscoopgeschiedenis.
Hij deelt zijn kennis op een encyclopedische website die Cinema Context heet. Waar je razendsnel dingen aan de weet komt als dat in 1912 de Heerenveensche Witte Bioscoop is geopend, met 280 zitplaatsen en Jan van der Wal als directeur.
Omdat ik een biografie van George Christiaan Slieker heb geschreven, de eerste Nederlandse bioscoopbaas, dacht Dibbets: die figuur kan mij de Leeuwarder bioscoopplekken mooi laten zien.
Dus wij langs het Zaailand (daar was een eeuw geleden een bioscoop op de eerste verdieping van hotel Metropole), over het Wilhelminaplein (daar was de allereerste filmvoorstelling van Slieker), de Wirdumerdijk (zaten vroeger Cinema Palace en Studio F) en natuurlijk de Nieuwestad.
De straat waar nu nog nog Tivoli en Cinema zijn. De een in een voormalige kerk, de ander in een voormalige stins.
,,Altijd jammer, bioscopen die dichtgaan’’, zei ik onderweg.
Dibbets haalde zijn schouders op. ,,Het verandert voortdurend’’, zei hij. ,,Als het maar wordt vastgelegd.’’ 
<|endoftext|>
Ineens had de hond een wratje aan zijn flank. Een beige uitsteekseltje, dat ik voelde bij het aaien. Een paar dagen eerder zat het er nog niet.
Misschien was het wel... een teek! (Hier dramatische muziek) Er is een tijd geweest dat we op de krant steevast telefoon kregen na elke foto van kinderen die vrolijk op sandalen door het bos rennen. Dan belde een meneer die het onverantwoord vond, zulke foto’s. Een gewoon mens zag er zomerpret in, hij zag de ziekte van Lyme op de loer liggen bij al die onbedekte armpjes en beentjes. Door die teken.
Het wratje leek inderdaad sterk op de foto’s van teken op Google. Omdat ik niet wist wat ik ermee aan moest, zette ik een foto van deze teek op op Facebook.
Daar wonen veel hondenkenners.
De tips stroomden binnen.
Alcohol erop. Juist geen alcohol, want een bezopen teek braakt slechte stoffen in het lichaam van zijn gastheer. Handzeep op een watje, zei iemand. Dat is een hoax, zei een ander. Lostrekken met je nagels. Insmeren met olie. Aansteker erbij. Pincet.
Tegen de klok in draaien. Tekentang kopen. Een enkeling meende dat het een foto van mijn borsthaar was en ried de huisarts aan. Een ander bekende dat hij wel eens een teek op zijn scrotum had gehad.
Uiteindelijk kocht ik een tekentang, meer een groen plastic klauwhamertje, dat ik om de teek schoof en toen draaide.
Als het toch een wratje zou zijn zou ik het aan de hond wel horen.
Maar ik draaide de teek verrassend makkelijk los. Hij zit nu vast in dat tangetje en beweegt hulpeloos met zijn pootjes.
Ergens ook wel weer zielig.
Dus mijn volgende vraag is: wat doe je eigenlijk met een losgemaakte teek? 
<|endoftext|>
asing walthaus Als amateur-zomersocioloog (iemand die het gedrag van grote groepen mensen in de zomer bestudeert, wat bijvoorbeeld heel goed kan vanaf een terras) heb ik het vermoeden dat het zomerboek verdwijnt.
Daarmee bedoel ik het boek, of zelfs het stapeltje, dat mensen meenemen op vakantie en waarvan ze van tevoren aankondigen: dat ga ik in de Auvergne nu eens heerlijk allemaal lezen.
Boekhandels maakten er vroeger reclame mee. Klapten ze een strandstoel uit in de etalage met een boek van Karin Slaughter erbij of Vijftig tinten grijs.
,,Iedere keer opnieuw kopen ze de boeken van het seizoen die gereedliggen en in principe ook weer dezelfde zijn als voorheen, maar wel met een andere titel en een andere omslag’’, schreef Hermann Hesse daar een eeuw geleden al over.
Hoe weet ik dat het verdwijnt?
Door onderzoek. Dat wil zeggen, door wandelingen met de hond door de Prinsentuin, die ik als representatieve ruimte beschouw.
Ook al is het park geen strand of camping, het ademde dit weekeinde zomervakantie.
Mensen op kleedjes, blote kindertjes, zwemmers, bootjes, witte wijn, bier, chips, metalfans in de schaduw, opvallend veel rokers, een enkele hardloper.
Slechts eentje las een boek, Uitgelaten! van Leslie Schnur. Ze legde het steeds weg omdat haar kinderen iets wilden. E-readers zag ik niet, wel elektronische stelletjes die zwijgend naast elkaar iets op een smartphone deden. Aan boord van de schepen lagen vooral puzzelboekjes.
Mensen met een boot lezen weinig, vermoed ik.
Is het erg dat het zomerboek verdwijnt? Hesse vond van niet.
Die adviseert vakantiegangers ,,zich voor te nemen deze keer helemaal niets te lezen. Want de vijanden van goede boeken en een goede smaak zijn niet degenen die boeken verachten, maar juist degenen die heel veel lezen.’’
Als amateur-zomersocioloog weet ik niet of ik dat met hem eens ben. Nader onderzoek is gewenst.
<|endoftext|>
Jamie en Sarah, beiden uit de Verenigde Staten, zaten laatst aan de ontbijttafel over hun haar te praten. Dat van Jamie is halflang en donkerbruin, dat van Sarah kort en grijs.
,,Ik denk erover om het te laten groeien’’, zei Jamie, ,,en dan full Claire Underwood te gaan.’’
,,Zij is geweldig’’, zuchtte
Sarah. ,,Maar je gaat haar toch niet in alles nadoen?’’
Claire Underwood is de first lady uit de televisieserie House of cards. Even geslepen en egocentrisch als haar man Frank, die op sluwe wijze president van de Verenigde Staten is geworden.
Zij is zijn lady Macbeth, maar dan actiever.
,,Nee, alleen het haar’’, zei Jamie. ,,Al zou ik haar kleren ook wel willen hebben.’’ Sarah knikte.
Daarna ging het gesprek over haar pumps van Louboutin, de gedempte kleuren van haar kleding en dat ze nauwelijks sieraden draagt. Dat Claire Underwood elegant is, beheerst en tot in de puntjes verzorgd was mij niet ontgaan. Maar dat ze een stijlicoon is, was nieuw voor mij. Talloze websites geven Claire-kleedtips voor powervrouwen, weet ik nu.
Vorige week is de serie aan zijn vijfde seizoen begonnen. Ik keek met nieuwe ogen naar Claire Underwood. Ik niet alleen, de New York Times maakte deze week een uitvoerige analyse van haar kleding en de sterke overeenkomst met de kleding waar Melania Trump, de echte first lady, zich tegenwoordig in vertoont.
De kledingontwerper van de serie is het ook opgevallen.
Maar full Claire Underwood is Melania daarmee nog niet gegaan, ze heeft ander haar.
Jamie doet dat wel. Vandaag heeft ze een afspraak met haar kapper, mailde ze me. 
<|endoftext|>
Volledig werk, hoe lees je dat? Dat vond ik al ingewikkeld toen ik als student het volledig werk van Louis Couperus kocht. Vanwege Eline Vere en Van oude mensen, de dingen die voorbijgaan, boeken die ik prachtig vond.
Het Volledig Werk was tweedehands maar in goede staat, gevonden in een boekhandel in Kampen. Twaalf deftig donkerblauwe deeltjes, prettig in de hand, soepel dun papier. Op de rug staan geen titels, alleen de schrijver en Romeinse getallen, in verfijnd gouden opdruk.
Hoewel het een beste investering was, was ik er trots op. Nu ik dit schrijf ben ik dat weer.
Maar: hoe lees je zoiets? Voor je gevoel moet je op bladzij 1 van deel I beginnen en pas weer stoppen als je op de laatste bladzij van deel XII bent aanbeland.
Als een taak die je netjes moet afmaken. Op rij, zoals ze in de boekenkast staan.
Al doende leert men. Ik las de boeken die ik mooi vond, maar haakte af bij het taalgetrut van De berg van licht, die een berg van rijstebrij was. Daarom staan er in die twaalf banden boeken die ik jaren later nog steeds niet heb gelezen.
Dit stak ik ervan op: alles lezen hoeft niet. Een wijze les, die ook bij gedichtenbundels goed van pas komt. Zoals bijvoorbeeld die dikke van Tsjêbbe Hettinga, die onlangs is verschenen.
In Leeuwarden zijn er tegen de honderd van verkocht, ik heb daar een van. Af en toe lees ik er een stukje in, maar niet te veel, een overdosis ligt op de loer.
En dan ineens kom je de uitzondering tegen: de bundel Oan ty tinke van Sipke de Schiffart.
De geestigste gedichtenbundel die ik sinds jaren tegenkwam, over de ik-persoon en alle Tialdas en Yfkes en zelfs Máxima die hij begeert en meestal niet kan krijgen. Een moderne Piet Paaltjens, maar met veel meer seks.
Ik las hem in een keer uit. En toen nog eens. Het kan dus wel, alles lezen.
<|endoftext|>
Er is een nieuw gespreksonderwerp op Ameland: de brug. Was het voorheen de vertraging van de veerboten waar geen verjaardag, feest of andere bijeenkomsten zonder kon, die wordt sinds kort overtroffen door deze brug.
Die brug zit vast aan de pier van Nes en als de veerboot aanlegt, gaat hij naar beneden zodat de auto’s eraf en erop kunnen.
Als de boot weg is, gaat hij weer omhoog. Een mooi overzichtelijk geheel: de boot van Wagenborg gaat heen en weer, de brug van Rijkswaterstaat gaat op en neer. Zo doet iedereen wat.
Dat heen en weer levert al geruime tijd vertragingen op.
Dat is geen nieuws meer, daar is iedereen wel een beetje over uitgepraat. Geul te ondiep, boot te groot, rooster te strak, alle redenen voor die vertragingen zijn uitgekauwd. De ergernis is gebleven, maar is een geduldig gedragen lijden geworden.
Nu is er die brug. Die brug is vernieuwd, geavanceerde elektronica regelt de beweging tegenwoordig.
Een brug omhoog en omlaag draaien is natuurlijk niet meer van deze tijd.
En daar gaat het mis, want er hoeft maar een lampje te knipperen of een bel van een slagboom uit te vallen en gans het raderwerk staat stil. Niet alleen blijft die brug steken, ook de boten zijn roerloos drijvende dingen geworden, auto’s broeien in de zon, bussen en taxi’s wachten op passagiers die gedwee als een kudde de bagagewagen afwachten, die maar niet van de boot komt vanwege de brug en zo verder. De pier is bevroren in de tijd, tot er een technicus komt om de boel te resetten, maar daar moet iemand opdracht voor geven.
Aan de bar, tijdens de wandeltocht Rondje Ameland, op de boot zelf was het dit weekeinde een onuitputtelijk onderwerp.
Over de veel te fijngevoelige elektronica, de protocollen, hoe vaak het al gebeurt, het figuur dat Ameland slaat. Dat de boot geregeld vertraagd is lijkt vergeten, of in elk geval minder erg. 
<|endoftext|>
U was al burgemeester van Smallingerland en nu bent u als het ware weer burgemeester, maar dan van Culturele Hoofdstad. Culturele Hoofdstad is weliswaar geen echte plaats met gebouwen en straten en inwoners, maar dat het stad heet is toch een stapje vooruit ten opzichte van Drachten.
Welkom, maak er iets moois van, daar hebben we allemaal wat aan.
Nou zeggen ze: nieuwe bezems vegen schoon. Kijk maar naar uw voorgangers. Ton F. van Dijk gooide het bestaande logo overboord en er kwam iets nieuws, Lieven Bertels schudde de organisatie op, wees aan welke projecten doorgaan en ging toen op werkbezoek in Århus, Montreal, Venetië en zo.
Ook voor u wekt dat verwachtingen.
Wat gaat u doen? Als ik zo vrij mag zijn, ik heb een voorstel.
Ik voel me gesteund door uw eigen Raad van Toezicht, die vindt dat de communicatie en de verbinding met de mienskip beter kan. En dat is ook zo. Want nog steeds weet niemand wat die Culturele Hoofdstad ons voor bijzonders gaat brengen en wanneer. Er is een website, maar die is net een grabbelton. Hier iets met fonteinen en reuzenmarionetten, daar met kerken, grutto’s of paarden. Wat er bekend is heeft deze krant een paar weken geleden al eens op een rijtje gezet.
Maar dat is jullie taak, eigenlijk.
Dus kom door met die agenda, dan kunnen wij ook verder.
Let niet op uw voorganger Lieven Bertels, die gaat zeggen: niet doen, wacht tot 5 oktober, met Pasen begin je tegenover je kinderen ook niet over Sinterklaas (zijn woorden). Dat is Vlaamse lariekoek.
Grijp deze kans, maak vrienden, de wereld in met die kalender.
Iedereen weet dat Sinterklaas niet draait om de datum, maar om de surprises. En op deze manier weet de mienskip wanneer ze thuis moet blijven om die verlekkerd uit te pakken. 
<|endoftext|>
Als ik vroeger Sgt. Pepper’s Lonely Hearts Club Band van mijn ouders draaide op mijn grammofoon boven, met maar één luidspreker (de andere was zoek), verbaasde ik me er over dat die Beatles af en toe zo ver weg zongen. Alsof ze op de gang hadden gestaan.
Op een dag dook de andere speaker op. Weer draaide ik Sgt.
Pepper’s Lonely Hearts Club Band en ik wist niet wat er gebeurde.
Blaffende honden renden door mijn slaapkamer, zangers stonden links, rechts of in het midden, er klonken instrumenten die ik nooit eerder had gehoord.
Het was of de bonte kleuren van die hoes om me heen cirkelden.
Dit was dus stereo.
Die plaat was vandaag precies een halve eeuw geleden voor het eerst in Nederland te koop. Het zou al eerder, maar door chaos op Schiphol werden de hoezen per boot naar ons land gebracht, dat kostte meer tijd.
Zou er, toen de plaat eenmaal in de winkel lag, veel drukte over zijn geweest?
,,Welnee’’, zegt Bob de Jong, muziekhandelaar in Leeuwarden sinds zijn zeventiende. ,,Het was gewoon een nieuwe elpee van de Beatles, die moest je hebben.
Maar ze kwamen hem echt niet midden in de nacht kopen, dat was in die tijd niet zo. Vraag het maar aan Wobbe van Seijen.’’
Platenhandelaar Wobbe van Seijen, ook al lang in het vak, bevestigt dat. Geen gekte. Zelf had hij hem op Radio Veronica gehoord. ,,Ik moest er eerst een paar keer naar luisteren. Ik had wat heel anders van de Beatles verwacht. Het is een meesterwerk, zo rijk van kwaliteit. Ook na vijftig jaar nog.’’
Schreven kranten er vijftig jaar geleden weinig over, die schade wordt nu ingehaald. De plaat is helemaal terug. In een etalage zag ik hem staan, als nieuw gemixte dubbelelpee. Een sticker prees aan: ‘Zoals u hem nog nooit gehoord heeft’.
Verleidelijk, maar dat moment heb ik al gehad. 
<|endoftext|>
De Duitse bezetting van de Tweede Wereldoorlog duurde op de eilanden langer dan in de rest van Nederland.
Op Ameland vertrokken de Duitsers op zondag 3 juni 1945.
Er is een bekende foto van een schoolbord waarop de kok van III Batterie 246 als middagmenu heeft geschreven: ‘Abschied von der Insel Ameland!’
Dat afscheid sloot een soort tussentijd af. Nederland was al vrij, maar op Ameland waren de Duitsers gebleven, met NSBburgemeester Bouk Bakker, terwijl mensen van de NBS (Nederlandse Binnenlandse Strijdkrachten) de dienst uitmaakten.
Veel verhalen daarover zijn bekend. Maar zijn er ook nieuwe?
Daarvoor belden we Amelandkenner Jan A. Blaak uit Appingedam, die de laatste hand legt aan Ameland Sperrgebiet, een boek dat hij met Sipke de Wind schreef. Het komt in juli uit. Kwam hij bij zijn naspeuringen iets tegen over die afsluiting wat hij nog niet wist?
,,De doperwtjes’’, zegt Blaak.
,,Dat is een leuk verhaal.’’
Die zondag dat de Duitsers vertrokken, werd de nieuwe burgemeester, Roel Walda, feestelijk binnengehaald met zijn gezin (vrouw, dochter Willy en zoon Leo). De eilanders liepen met hen van de pier naar Nes.
Niet naar de burgemeesterwoning (het staat naast de huidige burgemeesterwoning), maar naar Hotel de Boer (nu De Jong).
NSB-burgemeester Bakker was die dag gearresteerd en wachtte in een officierswoning vlakbij de vuurtoren zijn trip naar het vasteland af. Dus de woning stond leeg. Maar de eigenaar en verhuurder, notaris Spoelstra, wilde er zelf weer in. Uiteindelijk ging dat niet door en konden de Walda’s erheen.
Blaak sprak daarover met Willy Walda, de dochter. ,,We kwamen binnen en al het eten stond nog op tafel’’, herinnerde zij zich. ,,De doperwtjes en de aardappels. Ze hebben het gezin zo tijdens het eten weggehaald en afgevoerd.’’
Zo kwam er op Ameland toch nog halsoverkop een einde aan de bezetting en de periode erna.
<|endoftext|>
Onlangs lag er een boot in de Prinsentuin afgemeerd of aangemeerd (er schijnt verschil te zijn) die Bye Bye Birdie heet.
Nu hebben boten vaker vreemde namen, ik zag in het park ook de Shabbes, de Oegel, de Cri-Cri, Burung Biru, Rinkelroaijer, Gees.tig en Menno Simons.
Maar deze sprong eruit, daar maakte ik een Facebookfoto van.
Zou het een verwijzing naar Pipo de Clown zijn, die vroeger op televisie afscheid nam met ‘Dag vogels, dag bloemen, dag kinderen?’
Of zou het iemand zijn van zo’n Kening fan’e Greide-achtige club, die steeds meer natuur ziet verdwijnen? Was dit misschien een voormalige piraat, die de papegaai op zijn schouder had overleefd? Met een hoofd vol vragen en Bye bye blackbird neuriënd liep ik verder.
Via Facebook hoorde ik dat ik bij Holiday Boatin moest zijn, een botenverhuurder in Sneek.
En Connie Smits van Holiday Boatin legde uit: Bye Bye Birdie is een musical.
Gebaseerd op het verhaal van Elvis Presley die al een ster was toen hij werd opgeroepen voor militaire dienst. In de musical heet de hoofdpersoon Conrad Birdie.
Waarom heet een boot naar een musical, vroeg ik. Blijkt dat met al hun boten zo te zijn. Haar voorganger, een zekere Osinga, was in de jaren zeventig met zeven boten begonnen, die hij musicalnamen uit de jaren vijftig en zestig had gegeven.
Osinga was, schrijft ze, gezagvoerder bij de KLM en trok met die namen veel Amerikanen. Ze heeft hem nooit ontmoet, in 1981 namen ze zijn bedrijf over.
Met de namen zijn ze doorgegaan, vandaar dat er boten rondvaren als Porgy and Bess, Fiddler on the roof, Mary Poppins, Sound of music, West Side story, Irma la Douce, Annie get your gun.
Wie had dat gedacht: Sneek, musicalstad van het Noorden!
Zingen jullie op de zaak zelf ook veel, vroeg ik. ,,Als Holiday Boatin gaan we niet echt zingend door het leven’’, schreef ze terug, ,,maar we hebben het goed naar onze zin.’’
<|endoftext|>
Uit het busje stapte een groep uitermate beleefde Chinezen in donkere kleding. Eerst groepsfoto met gedeputeerde Sietske Poepjes en wethouder Friso Douwstra voorop en de Oldehove erachter.
Toen overleg in een bovenzaal van Neushoorn.
Dit waren de bezoekers uit Changsha, in China. Changsha is Culturele Hoofdstad van Oost- Azië, en zij wilden die van Europa volgend jaar wel eens zien.
Prachtig was het. Welwillende gesprekken met een tolk erbij.
Iedereen glimlacht de hele tijd.
De gasten hadden nog niks gezien, maar vonden Leeuwarden nu al een prachtstad. En de gastheren waren vol lof over Changsha, waar ze net als ik vermoedelijk eerder die ochtend op Wikipedia over hadden gelezen.
Een van de Chinezen liep met een rode doos rond. Toen er koffie werd ingeschonken besloot hij dat dit een geschikt moment was voor de geschenken.
Er kwam een bloemenschildering uit. ,,Duizend jaar oude techniek!’’, zei de locoburgemeester van Changsha. Provincie en stad konden niet achterblijven, dus daar kwamen wimpels met pompeblêden en met Leeuwarder kleuren.
Na de praatjes was de lunch.
Kroketten, soep, broodjes en flessen karnemelk, gewone melk en sojamelk.
Aziaten kunnen in het algemeen slecht tegen zuivelproducten, ze krijgen er naar het schijnt diarree van. Ik vroeg er de China- kenner naast me naar. ,,Ze gaan water nemen’’, voorspelde zij. Maar nee, de dappere locoburgemeester van de Culturele Hoofdstad van Oost-Azië nam een glas melk en dronk het leeg.
Wat een kerel! Hij gaat tot het uiterste voor zijn Culturele Hoofdstad. Hopelijk is hij de dag goed doorgekomen. 
<|endoftext|>
Het was doodstil in het café, op het opgewonden gegalm van het RTL 7-voetbalcommentaar na. Toen de hond en ik binnenkwamen waren de laatste vijftien minuten van Ajax - Manchester United aan de gang.
Bezoekers met Ajax-shirts zaten aan de stamtafel, verschillende anderen hadden Ajaxsjaals om. Iedereen keek strak naar het beeldscherm.
Af en toe stond iemand op om bliksemsnel naar het toilet te gaan of buiten voor het raam in drie, vier krachtige halen een sigaret te roken, de ogen onafgebroken op de televisie gericht.
,,Hoe gaat de wedstrijd’’, fluisterde ik tegen mijn buurman aan de bar. ,,Twee nul voor Manchester’’, zei hij. ,,Dat halen ze deze laatste paar minuten niet meer in. Ajax heeft meer balbezit, maar daar koop je niks voor.’’
,,Ze zouden toch rouwbanden omdoen?’’, fluisterde ik terug.
Volgens mij had ik dat gelezen maar ik zag ze niet, bij Ajax bedoel ik. Mogelijk was dat enkel in de eerste helft gebeurd.
,,Alleen Manchester heeft ze’’, zei buurman. ,,Maar het was wel passend geweest.’’
Hij kreeg gelijk, de wedstrijd werd in die laatste minuten niet meer rechtgetrokken.
Na afloop moesten de Ajaxshirts naar het toilet, terwijl op het beeldscherm te zien was hoe het Museumplein in Amsterdam leegstroomde. In de studio begonnen kenners de wedstrijd te analyseren, maar niemand luisterde.
De interesse was weg, soms gaat het nu eenmaal meer om de knikkers dan om het spel.
Toen kwam Daley Blind in beeld, de Nederlandse voetballer die vroeger bij Ajax speelde en nu bij Manchester United. Hij vertelde hoe trots hij was op de overwinning. Ineens vielen de Ajaxshirts weer stil. De voorste stond op en riep luid: ,,Judas!’’ naar het beeldscherm. Een ander zei: ,,Dat mag gezegd worden.
Dat mág gezegd worden.’’
Fans. Het is ze gegund dat ze zo meeleven, maar kom op zeg. 
<|endoftext|>
Twin Peaks had in Friesland kunnen liggen. Zo’n dorp waar je na 25 jaar terugkomt en de meeste mensen terugvindt op de vertrouwde plek. Natuurlijk zijn er veranderingen.
Politieman Hawk is plaatsvervangend hoofd geworden.
Zijn collega Andy Brennan, die soms in tranen uitbarst op de plaats delict, is getrouwd met receptioniste Lucy. Dat zat er altijd al in. Hun zoon, Wally, is vorige maand 24 geworden.
Mensen, wat vliegt de tijd.
Margaret Lanterman, die met haar houtblok praat, heeft een zuurstofslangetje in haar neus.
De Bang Bang Bar, vroeger een motorrijderstent, is opgeknapt.
Al zie je ook daar nog bekende koppen: kijk, daar is James. En in die hoek zit Shelly.
Zondagnacht begon de terugkeer naar Twin Peaks, de filmische serie die begin jaren negentig de grenzen van de televisieserie heeft verlegd. Toen is begonnen waar ze nu op het filmfestival van Cannes moeilijk over doen: tv-series die beter zijn dan veel films.
In Twin Peaks was een moord gepleegd op scholiere Laura Palmer, die op niet na te vertellen manier – vol intuïtie, geesten en visioenen – werd opgelost door FBI-man Dale Cooper.
Ook daarin is het een echt dorp: 25 jaar later hebben ze het daar nog altijd over.
Ik ben met plezier teruggekeerd.
Hoewel ik het verhaal amper kan navertellen, keek ik geboeid. Zoals de jongen in de serie die een glazen doos in de gaten moet houden, waarin misschien iets gaat gebeuren.
Het was plagerig langzaam, dreigend, wreed, surrealistisch, melig, wonderschoon, raadselachtig, soms een parodie op zichzelf. En het speelt zich op meer plaatsen af dan alleen Twin Peaks. Want ook al wonen de mensen daar nog steeds, het dorp van vroeger vind je nooit terug en de wereld is groter geworden. ,,Het is een wereld van truckdrivers’’, zegt iemand.
Zulke dingen zeggen ze daar en ze heeft gelijk. 
<|endoftext|>
Moedertje K. was ermee aan. Haar zoon, zeven jaar, was thuisgekomen van school en had thuis op de computer meteen het nummer Kind van de duivel opgezocht.
Zijn jongere zusje, vijf jaar, kwam er geïnteresseerd bij.
Want alles wat haar oudere broer doet, is interessant.
,,Ik ben een kind van de duivel’’, klonk het uit de boxen.
,,Mama jij hoeft niet te huilen, feesten, alsof elke dag hier mijn laatste is, hoop dat je deze draait op mijn begrafenis.’’ Verderop zingt rapper Jebroer (variatie op Jezus, vat u wel?) dat er op die begrafenis ook geen speech en bloemen hoeven: ,,Gooi drank en drugs over mijn kist.’’
Het wordt wat zeurderig gezongen, maar het is een pakkend melodietje, ik kende het omdat andere scholieren het me al eens hadden laten horen. Op scholen schijnt het erg in te zijn, misschien ook door de sterke clip, waar een boos jongetje het lijkt draait pakkend eens te zingen. Jebroer trad in maart in Neushoorn op, op 4 juni staat hij in het Thalenpark in Drachten.
Maar het valt niet overal in goede aarde. In april ging een optreden van Jebroer (eigenlijk heet hij Tim Kimman) in het strenggelovige Hardinxveld niet door. Jeroen van ’t Hekke, ouddocent van Stenden wiens kinderen Levi en Liam het ook al zongen, parodieerde: ,,Ik ben een volgeling van Jezus, Mama, je hoeft zeker niet te huilen, Leven zo dat elke dag hier voor Jezus is, mijn bestaan houdt niet op bij mijn begrafenis.’’
Jebroer haalt dus veel overhoop.
,,Ik wil niet dat mijn kinderen daar naar luisteren’’, zei moedertje K. ,,Het is alleen maar negatief. Maar nou voel ik me net zo’n gereformeerde. Zo’n moeder wil ik helemaal niet zijn.
Wat zou jij doen?’’
Ik had geen idee.
Een week later vroeg ik hoe het met haar kinderen van de duivel ging. ,,O, dat is alweer over’’, vertelde ze opgelucht. ,,Ze zingen nu de hele dag ‘Ik ben boer Harms en ik ben een Drent en ik hou van disco’.’’
en ik hou van disco’.’’ 
<|endoftext|>
Donderdagmiddag. Eerst persconferentie over 2018 aan de ene kant van de straat. Dan borrel van 2018 aan de andere.
De persconferentie, elders in de krant staat er wat over, was in het provinciehuis. Het ging over cijfers en geld dat er niet is maar in zekere zin toch ook weer wel. Het provinciehuis heeft ruime vergaderzalen en een hal met adembenemend mooie harnassen, maar die gebruiken ze nooit voor dit soort dingen. Iedereen werd in een strak kamertje gepropt met zicht op een gedeputeerde, een wet- en een boekhouder. Het raam kon of mocht niet open, wat misschien symbolisch bedoeld was.
De gedeputeerde was het meest aan het woord. ,,Daar herken ik me niet in’’, zei ze vaak, terwijl ze er juist heel herkenbaar uitziet.
Al snel was de zuurstof op, want er zaten zeker vijfendertig man adem te halen. Dus daar gaat vijfendertig keer acht liter lucht per minuut door, dat is 280 liter. Terwijl die kamer niet groter was dan laten we zeggen 3 bij 6 bij 12, dat is 216 kubieke meter, ofwel 216000 liter. Er komt dus een moment dat je eigen longen helemaal volzitten met lucht die zonet door iemand anders heen is geweest.
Die misschien net heeft gerookt of Limburgse kaas heeft gegeten.
,,De Fryske befolking, de Ljouwerter befolking, rekkent op ús om it foar inoar te krijen’’, zei de gedeputeerde.
Direct erna was er borrel met bijpraten over 2018 in de pub aan de overkant van de Tweebaksmarkt.
Een Engelse organisator vertelde hoe blij ze was geworden van het lezen van het bidbook. Dat was extraordinary.
Unique. Never seen before. Alweer begon het adembenemend aan te voelen.
<|endoftext|>
Dit is een verhaal over vroeger. We waren student en reden van Groningen naar Zeeland, in de tweede- of derdehands Opel Kadett van Jan. Iedereen rookte nog.
Er zat een cassettedeck in (voor de millennials: daar speelde je muziek mee af, het was een hoop gepruts) en we draaiden Jean Michel Jarre, ELO, Dark side of the moon van Pink Floyd. Het was een zonnige, zomerse dag.
,,Hey’’, zei Jan al in de buurt van Drachten. ,,Er is iets mis.’’
Hij zette hem op de vluchtstrook en toen begon het. We gingen naar de praatpaal. Daar stonden er wel 3000 van in Nederland.
Tussen twee gele uitsteeksels moest je staan en dan hoorde je een telefoniste, die als een reddende engel een wegenwachter op je afstuurde.
Dat was meestal een middelbare man met een auto vol techniek en een gezicht van Wat Voor Sukkels Zijn Dit Nu Weer.
Hij zal iets gezegd hebben als: ,,Die auto heeft al mooi wat op de teller.’’ Daar hebben wegenwachters oog voor en aan deze Kadett was het goed te zien.
Wat het ook was, hij heeft het gerepareerd. Vlak voor Zeeland ging het weer mis. Praatpaal; wegenwacht; heren u kunt weer verder. Even later riep Jan: ,,Moet je dit zien!’’ De koppeling had losgelaten, het pedaal bungelde als de klepel in een klok.
De wegenwachter was dezelfde man als zojuist. Ik kan me niet herinneren of hij die tweede keer veel zei, maar ook nu wist hij het te repareren.
We hebben de camping gehaald.
De terugweg ging probleemloos.
Thuis kocht Jan een nieuwe tweedehands Kadett.
Dit weekeinde zag ik op de Haak om Leeuwarden twee gloednieuwe praatpalen. Op slag was ik weemoedig. Want de praatpaal verdwijnt, voor 1 juli zijn ze allemaal weg.
Op zich is het begrijpelijk, het cassettedeck heeft het ook niet gered. Toch hoop ik, ergens, dat Leeuwarden er een paar bewaart.
Zomaar, desnoods als toeristeninformatie-ding. Zodat je in het langslopen nog eens kunt denken, wat een primitieve tijd was het vroeger toch. En wat lag Zeeland een eind weg. 
<|endoftext|>
Het klinkt als iets uit sciencefiction, denk aan HAL9000 of R2D2, maar het is een bandnaam, O’G3NE. Ik dacht dat je het uitsprak als ogedrine, maar iemand die zaterdag wel naar het Songfestival in Kiev heeft gekeken verbeterde me meteen: het is odzjien, die 3 is als een E bedoeld.
Ze 3indigd3n op 3lf, v3rt3ld3 mijn z3gsman. Ik h3b h3t li3dj3
b3luist3rd, volg3ns mij mog3n z3 hun hand3n dichtknijp3n m3t zo’n hog3 scor3. Dit is even wennen, maar het is te doen.
Vorige week stond in de krant dat er in Heerenveen een heel nieuw soort onderwijs gegeven wordt. Dat heet O4NT, waarschijnlijk zeg je oviernt. De vier is hier trouwens niet als letter bedoeld, maar als vervanging voor het woordje voor. Net als in het Prince-nummer I would die 4 U.
Het vervangen van letters door cijfers en tekens die er wat op lijken grijpt dus om zich heen. Door deze drie zingende zusjes uit Dordrecht gaat dat proces vast nog sneller. En zoals het gaat met nieuwe verschijnselen: aan het begin valt het op en denk je nog: wat staat daar voor geheimtaal? Maar na een tijdje weet je niet beter.
Laten we eens verder gaan. De A lijkt wel wat op een 4, de G op een 9, de I op een 1, de O ligt voor de hand, de S wordt een 5, de Z een 2. Met een beetje creativiteit kun je de K ook zo doen: |< en de R als |2. Hoewel die wel wat vergezocht zijn. Die zetten we in ons nieuwe alfabet eerst maar op het reservebankje.
W0rdt 33n t3k5t d44r 0nl335b44r v4n? V0l93n5 m1j v4lt d4t m33, l335 d1t m44r. H3t 213t 3r 0n9ew00n u1t, m44r d4t 15 33n kw35t13 v4n t1jd. 3n h3t 9r0t3 v00rd33l 15 d4t 4l5 13d3r33n 3r 33nm44l 44n 93w3nd 15, w3 4ll3m44l m3t v33l kl31n3r3 t03t53nb0rd3n t03kunn3n. 
<|endoftext|>
De blaadjes van de Wilhelminalinde op het Hofplein bewogen nauwelijks.
De zon scheen pal op het stadhuis, de schaduw van de boom kroop naar het terras van het Oranje Bierhuis. Het was woensdag, tegen etenstijd. Er was amper iemand.
Ook voor het stadhuis stonden terrasstoeltjes, waarop C en M zaten, omdat er toch geen klanten waren. De hond van M sjokte op me af. Ik was niks van plan, maar ging erbij zitten en bestelde een biertje. Mijn hond snuffelde aan de andere hond.
Beiden ploften op de warme stenen neer, in afwachting van wat er nog meer zou gebeuren.
Daar reed de scootmobiel van stamgast N het plein op. ,,Ik ga niet bij jullie zitten’’, riep hij al van een afstand. ,,Daar gaat de zon straks weg en hier staat hij nog.’’ Hij parkeerde pal voor het café, het gezicht naar de zon. C zette een borrel bij hem neer.
Een man kwam aangefietst, hij had een blauwe jekker aan.
Hij knikte en liep naar binnen. C volgde hem.
,,Die man komt uit Australië’’, vertelde ze bij terugkomst. ,,Hij heet ook Auckema en wilde het Auckemastraatje zien.’’ De Australiër ging met een glas bier verderop op het terras zitten.
Een man met een aktentas passeerde. ,,U zit hier lekker’’, zei hij tegen N. ,,En met een borrel, daar zou ik ook wel zin in hebben.
Maar ik moet nog werken.’’
Het werd weer stil, af en toe reed een auto langs.
Plotseling begon N luid te zingen, flarden uit het refrein van Cucurrucucú paloma. Het galmde tegen de gevels van het Stadhuis, de gebouwen rondom, het Stadhouderlijk Hof.
De Australiër had zijn biertje op en stapte weer op de fiets.
,,Bye’’, zei C. ,,Bye’’, zei hij. ,,Bye’’, zeiden we allemaal. N vroeg: ,,Wie was dat?’’
Het carillon bovenop het stadhuis speelde. Ik deed wel een half uur over mijn glas bier.
Alles klopte. Alles was goed. 
<|endoftext|>
Dit weekeinde lag het weetje al klaar op redacties wereldwijd. Zou Emannuel Macron de Franse verkiezingen winnen, dan is hij het jongste Franse staatshoofd sinds Napoleon.
Hij won. En maandag was het weetje overal te lezen. In Franse kranten bien sûr, in Nederlandse, Duitse, Engelse en verderop in de wereld op de websites van Time Magazine en Al Jazeera: Macron, 39 jaar, jongste Franse staatshoofd sinds Napoleon.
De vergelijking is te mooi om niet te maken. Iedereen denkt meteen aan de man die half Europa veroverde en opgebaard ligt in de Dôme des Invalides in Parijs. Die man die zijn broer Lodewijk koning van Nederland maakte. De man die dingen zei als ,,Een troon is niets meer dan een met velours versierde plank.’’ En: ,,Een oorlog tussen Europeanen is een burgeroorlog.’’
De man die van zichzelf beweerde, dat hij moslim was.
Hoe oud was Napoleon Bonaparte toen hij staatshoofd werd?
Op 18 mei 1804 kreeg hij de titel van keizer, in december dat jaar kroonde hij zichzelf. Hij is op 15 augustus 1769 geboren op Corsica.
Dus was hij op zijn 34ste keizer en zette hij op zijn 35ste een kroon op zijn kop.
Het weetje klopt dus. Want alle Franse staatshoofden na Napoleon waren veertig of ouder toen ze aan de klus begonnen.
In Europa is Macron trouwens niet de jongste, dat is Jüri Ratas, de premier van Estland (38). En wereldwijd zijn er nog wel jongere te vinden. Zie Noord-Korea: Kim Jong-un is nu 34 en begon al op zijn 28ste als Opperste Leider van de Revolutionaire Strijdkrachten.
Dat is Macron niet, maar hij is evenmin keizer. En als je toch zulke vergelijkingen wilt maken, kun je er ook de Franse koningen bij pakken. Dan legt de man van En Marche! het af tegen zonnekoning Lodewijk XIV. Die was vijf toen hij begon. Er is altijd baas boven baas. 
<|endoftext|>
Het is vrij genant als in een goed gevuld zaaltje de man op het podium je tijdens de voorstelling strak aankijkt, naar je wijst zelfs, en nadrukkelijk zegt dat je mannelijk zaad nooit moet doorslikken.
Het is een van de sekstips uit Sekstips - wat je van nichten leren kan, een vermakelijke theatervoorstelling met liedjes waarmee Theun Plantinga en Julia Berendse al vanaf oktober cafés, partycentra en buurthuizen afreizen. Gisteren was de slotvoorstelling, in De Walrus in Leeuwarden. Het was vrij vol toen ik kwam, maar aan een tafel voorin was nog plaats. Een man met bretels daar zei net tegen zijn vrouw: ,,Als het mijn keus is om bij een voorstelling in slaap te vallen dan doe ik dat.
Wie betaalt, bepaalt.’’
Sekstips gaat over een hitsige homo en een huisvrouw met een slecht huwelijk, die elkaar elke maandag op het station ontmoeten. Zij zegt: ,,Je kunt heel gelukkig zijn zonder seks.’’
Hij zegt: ,,Nou, echt niet’’ en dan barst het los.
Hij laat aan de hand van een banaan zien hoe er gemasturbeerd moet worden, leert haar over Tinder, legt uit waarom meisjes van paardrijden houden en gooit er oneliners tegenaan als ,,pijpen is geen stamppot’’ en ,,seks in films is gesubsidieerd ballet’’. Daarnaast verwijst hij naar films als My fair lady en Breakfast at Tiffany’s en gedraagt hij zich nu en dan als Meg Ryan in de beroemde scene uit When Harry met Sally.
Soms spreken ze het publiek rechtstreeks aan. Berendse houdt de vrouwelijke bezoekers voor, dat ze inmiddels wel weten hoe hun man eruit ziet: ,,Je kunt net zo goed naar de gaswinning van Slochteren gaan kijken.’’ Plantinga zingt een van de liedjes gebogen over de vrouwen op de voorste stoelen, die dat giebelig ondergaan.
Mijn buren waren niet in slaap gevallen. ,,Ik heb er wel wat van geleerd hoor’’, zei de man. ,,Nou willen we graag horen, wat dan’’, zei zijn vrouw.
Hij hield het voor zich. Zelf heb ik geleerd dat voorin zitten niet altijd zonder risico is. 
<|endoftext|>
In de avond van 4 mei 1945 waren er lichtkogels afgevuurd boven Sneek en dronk mijn pake een borrel. Dat weet ik omdat hij het de volgende dag in zijn dagboek noteerde.
Friesland was al bevrijd, maar het wachten was, schrijft pake, op het officiële einde van de oorlog. ,,Dat is der no. Nei 5 jier fan lijen. Wat in lok. It is earst mar min te befetsjen hoe grut it is. Justerjûn hawwe wy der fuort mar in pear op dronken.’’
Die ochtend van 5 mei kwam Kees van der Meulen langs, om te vertellen wat hij op de radio had gehoord. ,,Dat Dútslân de saak alhiel oerjûn hie.’’
,,Einlings dan dochs’’, schrijft pake. ,,Elts eagenblik koene wy it ein ferwachtsje: justermiddei waard hjir al sein, dat neffens in oerienkomst tusken Prins Bernhard en dr. Seys Inquart al Kanadeeske weinen nei Hollân rieden mei iterij foar de hûngerjende minsken en al earder foeren der skippen mei ierpels troch de Wymerts, ek op reis nei Hollân.’’
Dat maakt oude dagboeken zo boeiend om achteraf te lezen. De mensen die ze schrijven weten niet dat ze ergens middenin zitten, dat soort dingen weet je achteraf pas. Voor ons is de Tweede Wereldoorlog een afgebakende tijd, begint in 1940, eindigt in 1945. Dus als wij iets lezen dat zich bij wijze van spreken in 1943 afspeelt, denken we onwillekeurig: dat is al op de helft.
Dagboekschrijvers weten dat natuurlijk niet. Maar 5 mei 1945 was anders, Dat was een keerpunt.
Vandaag begon een nieuwe tijd, dat beseften ze toen ook.
Wat voor tijd, daar maakt pake zich zorgen over. Ook over hoe het ,,it bêste fan de Dútske kultuer’’ zal vergaan, waar hij een zwak voor had. Aan zijn muur hing een portret van Goethe.
Maar het gewone leven ging voor. ,,Der waaie fannijs de flaggen fan tuorren en pleatsen.
It waar is aardich wat better als juster doe’t it reinde en tige hurd waaide. De sinne skynt en makket de Dykstrakeamer (mijn pake heette Dijkstra) sellich.’’ 
<|endoftext|>
Kijk eens goed naar bijgaande foto. Is dit een jeugdfoto van Mata Hari of niet?
Zou heel goed kunnen hè? Het is een vrouw, daar begint het al mee. En ze heeft niks aan. Mata Hari had ook wel eens niks aan!
We hebben het voorgelegd aan alle oud-conservatoren van het Fries Museum en voor de zekerheid aan wat voorbijgangers op de Weaze. Allemaal zeiden ze, ja, Mata Hari liep wel eens lekker fris in haar blote tokus.
Ik vond de foto in een boekje op de vrijmarkt en ik dacht meteen, dat is ze. De verkoper zei het ook. Er staat een koe bij, dat betekent dat het in Friesland is, want daar heb je koeien! En Mata Hari, dat weten we allemaal, is in 1876 in Leeuwarden geboren als Margaretha Geertruida Zelle. Kan. Niet. Missen.
Je kunt zien dat het vroeger is, want de koe loopt gewoon los door het weiland en het gras is van een buitengewone biodiversiteit die je nu nergens meer ziet vanwege de landschapspijn. Dat betekent dat dit een jeugdfoto van Mata Hari moet wezen en daar waren er tot dusver maar twee van bekend. Dit is dus nummer drie!
Het haar heeft ze wel anders, maar dat kan een pruik zijn.
Haar vader had een hoedenwinkel, die kon makkelijk aan pruiken komen, en Mata Hari, toch een meid met een eigen willetje, zei: ‘Laat mij eens gek doen, ik zet de pruik op en maak een authentiek Maleis tempeldansje in het weiland!’
Intussen is op internet een discussie losgebarsten over deze foto. Sommigen twijfelen. Ik zeg: zolang het tegendeel niet is bewezen is dit Mata Hari.
Ik heb trouwens ook een filmpje, waarop ze in haar nakie het dagblad Trouw leest. Historisch!
Fries Museum, let op! 
<|endoftext|>
Nog even terug naar Koningsdag en de vrijmarkt.
Daar is ontzettend veel te eten. Had ik zelf nooit zo op gelet, maar mijn hond heeft zulke dingen haarfijn in de gaten. Hij is daar toch al op gespitst, elke weggegooide scholierenboterham in de Prinsentuin ruikt hij op meters afstand.
Op de vrijmarkt was veel meer. Twee jongens verkochten droge koekjes op de Nieuwestad, vier voor 1 euro: at je die in een minuut op, dan won je 20 euro.
Velen probeerden het, niemand slaagde erin. Zodat op de klinkers een feestmaal van halve droge koekjes klaarlag.
Studenten van Osiris stonden op de Lange Pijp met een schandpaal. Mensen mochten, tegen betaling natuurlijk, rauwe eieren naar een student naar keuze gooien. Zodat een royaal beekje van eierstruif lobbig bij de brug neerstroomde, richting rioolputje.
Zo ging het de hele middag door. Als het me te lang duurde trok ik hem weg, maar ik ga ervan uit dat een hond zelf aanvoelt wanneer het welletjes is.
Een dag later, toen ik tussen de middag thuis kwam, lag er een keutel op de vloer. Hij was al koud.
Dat had ik nog nooit beleefd.
Met mijn strengste stem riep ik de hond, die verderop naar me lag te kijken. Hij stond traag op en sloop naar me toe, de kop laag tussen de schouders. Hij liep alsof hij hoopte dat hij eigenlijk onzichtbaar was.
,,Kom eens hier’’, zei ik streng.
Langzaam kwam hij voor me staan op vier trillende poten.
,,Dat doen we hier niet’’, zei ik.
Dat leek me voldoende, hij leek al genoeg gewetensnood te hebben. Bovendien, het ligt niet aan hem maar aan de koning.
Toen ik na het schrobben de riem pakte om hem uit te laten, sprong hij een gat in de lucht.
Van opluchting denk ik. Om de hoek vond hij alweer een boterham. 
<|endoftext|>
Het interview met koning Willem-Alexander was ontwapenend en een plezier om naar te kijken. En toch knaagt er iets.
Dat het begon met zijn boekenkast, of een ervan (de boeken die ze ,,dagelijks gebruiken’’ staan boven, zei hij) is goed.
Boeken zeggen wat over mensen.
Een boek over de Watersnoodramp kwam ter sprake en
je zag de atlassen waar Willem- Alexander het over had. Voor andere boeken moest je het beeld bevriezen. Dan pas zag je The art of Greenland, Bloeiende heesters en verderop Koningin Wilhelmina en de biografieën van Willem I, II en III (apart lijkt me dat, genummerde overgrootvaders hebben). En zoals altijd in boekenkasten die voor de visite bedoeld zijn was er veel ruimte voor beelden, kristal en andere shit.
Daarvoor zaten Wilfried de Jong en Willem-Alexander onhandig schuin tegenover elkaar zo informeel mogelijk te praten.
Het interview ging over de koning als mens. Daarom hoorden we hem over de opvoeding, de puberteit, de dood van naasten.
Het gekke was dat zowel Willem- Alexander als Wilfried er voortdurend bij zei dat dit als een persoonlijk gesprek was bedoeld. Alsof ze bang waren dat het anders niet duidelijk zou zijn.
Noem mij achterdochtig, maar daar zit een strategie achter.
Op de website van de NOS staat dat de Rijksvoorlichtingsdienst alleen heeft ‘bemiddeld bij de totstandkoming van het programma’ en Wilfried mocht vragen wat hij wilde.
Kan zijn.
Wat ook kan zijn is dat in de andere hoek van de bibliotheek, die niet in beeld kwam, tussen de camera’s, lampen en technici ook de voorlichters zaten. Die er zo op hebben gehamerd dat het persoonlijk moest worden dat het woord in het interview is doorgesijpeld. Dat geeft het knagende gevoel dat je naar een boekenkast kijkt die, hoe mooi ook, voor de visite is bedoeld. 
<|endoftext|>
Je leest het nergens, maar gelukkig heeft astronoom Theo Jurriëns van de Groninger universiteit een goed geheugen. Chriet Titulaer, de overleden stersterrenkundige, had een caravan in Sint Nicolaasga.
Jurriëns: ,,Vrienden van mijn ouders in Meppel, de familie Hoogland, kwamen uit De Jouwer, zoals Friezen het noemen.
Zij hadden een caravan in Langweer en vertelden mij dat Titulaer er een in Sint Nicolaasga had, op camping Blaauw. Omdat ze wisten dat ik van sterrenkunde hield. Dat is begin jaren zeventig geweest. Ik ben 150 dagen na de lancering van Joeri Gagarin geboren, dus ik was een jaar of tien.’’
Camping Blaauw bestaat nog steeds, op het landgoed van de Eysinga’s. Het personeel verwijst naar Frans van Eysinga, nu 65.
,,Ik geloof dat Titulaer een geziene gast was’’, vult die aan. ,,Zelf heb ik hem nooit meegemaakt, ik studeerde toen al, maar ik heb gehoord dat hij hier ook lezingen hield.’’
Jurriëns heeft Titulaer destijds evenmin ontmoet. Maar Titulaer inspireerde hem wel. Net als overigens de Friese ruimtevaartkenner Sjoerd van der Werff.
,,Die heeft nog een keer astronaut Jack Lousma, die Friese voorouders heeft, naar Leeuwarden gehaald. Daar ben ik geweest.
In mijn plakboek heb ik een foto van mezelf met Jack Lousma.’’
Maandag kocht Jurriëns bij bol.com de autobiografie van Titulaer, gisteren plofte het boek op de mat. Meteen zocht hij op of de caravan erin staat en ja hoor: pagina 53. ,,Zal ik het even voorlezen’’, zegt hij en begint meteen: Intussen had ik een caravan gekocht op kampeerterrein Blaauw in Sint Nicolaasga. Ik ben daar enkele jaren bijna ieder weekend naartoe geweest. Uiteindelijk heb ik de caravan weer verkocht, omdat ik meer aan het schilderen was dan dat ik nog vakantie hield.
Zo had de man van het Huis van de Toekomst dus ook een Caravan van het Verleden.
<|endoftext|>
Al weken kijkt Einstein ons olijk aan vanuit bushokjes.
De pluizige wenkbrauwen hoog opgetrokken, glimlachplooien in de wangen, en een woeste kop haar. Als reclame voor de tv-serie Genius, die gisteravond is begonnen op de zender van National Geographic.
Een serie over Einstein wil je niet missen. Hij is een van de interessantste mensen uit de vorige eeuw: twee wereldoorlogen meegemaakt, Joods, uit Duitsland gevlucht, waarschuwde tegen de atoombom, kende iedereen, heeft de wetenschap ingrijpend vernieuwd. (Dat de uitzending begint in het weekeinde dat geleerden overal ter wereld de straat opgaan om mensen van het belang van wetenschap te overtuigen is toeval, maar het komt goed uit.)
De serie begint met een knal in 1922. Een auto die ontploft nadat extreemrechtse figuren de inzittende hebben doodgeschoten en een handgranaat hebben gegooid. In de volgende scène bedrijft een oudere man met een woeste haardos de liefde met zijn secretaresse. Ze staan tegen een schoolbord op. Zijn broek hangt op zijn enkels, na afloop veegt zij de krijtstrepen van haar jurk. Dat was niet hoe je je de opening had voorgesteld van een televisieserie over Einstein, maar je zit er wel meteen goed in. De eerste klap is een daalder waard en de uitleg van E = mc2 kan wachten.
Het ziet er fraai uit - de begrafenis van Rathenau (de man die aan het begin is doodgeschoten), de collegezalen, zelfs de snelheid van het licht proberen ze in beeld te brengen. De acteurs die Einstein als oudere man en als dwarse student spelen lijken goed. Al wees een Einsteinkenner me na afloop op een foutje: de acteur die hem als jongeman speelt is gladgeschoren en de echte Einstein had op zijn zestiende al een snor. 
<|endoftext|>
De wethouder, laten we hem Henk noemen want dat is toevallig ook zijn echte naam, zat tegenover mij in zijn werkkamer. Vanachter een kop koffie vertelde hij over zijn belevenissen met een Friese dichter. Laten we die Tsjêbbe noemen, dat is toch zijn echte naam.
Wij praten, praten, tot mijn telefoon ging. ,,Neem maar op’’, zei de wethouder.
Het was een collega, laten we haar Ines noemen. ,,We staan bij het Joods monument voor de jaarlijkse kranslegging’’, zei ze.
,,We wachten op de wethouder.’’
,,Moest je niet een krans leggen vandaag?’’, vroeg ik de wethouder.
,,Morgen pas’’, zei hij en wilde verder met een anekdote over dichters die niet met de burgemeester van Catania op de foto wilden. Die had banden met de mafia, daar heeft een dichter niks bij te zoeken.
,,De kranslegging is nu’’, zei ik.
,,Er staan twee schoolklassen klaar.’’
De wethouder stormde naar de secretaresses in de kamer ernaast. Door elkaar riepen ze: ,,Nee, donderdag toch? Hier staat het! Wat? O jee, 19 april! Dat is vandaag!’’
,,Ik heb niet eens een stropdas bij me’’, zei de wethouder. ,,In de kast’’, zei een secretaresse. Daar kwam een stropdas uit. ,,Die past niet bij mijn pak’’, zei de wethouder. ,,Jawel hoor, er zit blauw in, dat kan best’’, zei de secretaresse.
Een voorlichter kwam binnen, zijn ogen groot van schrik. Laten we hem Erik noemen. ,,Het is nu al te laat zeker?’’, zei de wethouder.
,,De dienstauto staat voor’’, zei de voorlichter. ,,Lopen gaat sneller’’, zei de secretaresse. ,,Ik heb geen speech’’, zei de wethouder.
,,Improviseren. Dat kun je best’’, zei de voorlichter. ,,We praten later wel verder’’, zei ik.
De wethouder was te laat voor de krans maar wel op tijd voor de gedichten erna. Achteraf vond de wethouder het gênant, maar laten we het vermakelijk noemen. Dat was het ook echt. 
<|endoftext|>
Wie herinnert zich de Cuba-crisis? Persoonlijk, bedoel ik. Niet die uit geschiedenisboekjes, documentaires en speelfilms, want dat weet ik zelf ook wel.
Maar hoe het hier was in oktober 1962, toen Amerikaanse oorlogsschepen aan de andere kant van de wereld naar Cuba opstoomden, dat atoombommen had (er waren satellietfoto’s van) waarmee het Amerikaanse steden in puin kon leggen.
Nooit was een atoomoorlog zo dichtbij, zeggen de geleerden.
Voelde u die dreiging destijds?
Was het eng? Werd er op straat over gesproken?
Uit de kranten van die tijd lees je daar alleen indirect over.
Sovjetpremier Nikita Chroesjtsjov had ‘rustig’ in het Bolsjoitheater de opera Boris Godoenov van Moessorgski bezocht. Een speech van de Amerikaanse president John F Kennedy werd live op tv uitgezonden. ,,Het beeld was matig, maar goed genoeg om de ernst van Kennedy’s gezicht af te kunnen lezen’’, aldus een beschrijving.
Daar dacht ik aan toen ik met de hond op het terras op mijn koffie wachtte. Twee studenten aan het tafeltje naast me, elk met een speciaal biertje, hadden het over Noord-Korea. ,,Die raketwapens hebben een bereik van 8000 kilometer’’, las een van hen van zijn telefoon voor.
,,Waar komen ze dan?’’, wilde de ander weten. ,,Net tot Berlijn’’, zei de een en het klonk of dat hem geruststelde. (Later las ik dat die raket, nog in ontwikkeling, ook Amsterdam zou halen).
Zondag liep ik met de hond over het strand. Het was niet heel druk en prachtig helder, je zag boten op het Wad en de Friese windmolens. Terschelling kon je bijna aanraken.
,,Prachtige dag’’, zei Johan die ik tegenkwam, ook met hond.
,,Als je hier zo loopt is die mislukte raketproef in Noord-Korea ineens heel ver weg.’’ Omdat het zo’n mooie dag was had ik nog geen nieuws gelezen, maar nu was ik weer bij de les. Was het zoiets, die Cuba-crisis? 
<|endoftext|>
Jacob Brandsma uit Sneek (gisteren in Gehoord en Gezien) vindt vrouwen mooi en wantrouwt ze diep. Hij voelt zich thuis, schrijft hij me, bij de Amerikaanse MGTOW-beweging (spreek uit: miktoo), wat staat voor Men Go Their Own Way.
Mannen gaan hun eigen weg. En waarheen die weg ook leidt, overal loert het gevaar dat vrouw heet.
Wat is er zo vreselijk aan vrouwen, vraag ik. ,,Eerst ontnemen ze je tijd, dan geld, dan gezondheid, dan word je je eigen huis uitgezet. Levend als je geluk hebt’’, schrijft hij. ,,De vrouw ziet de man meest als een wandelende pin-automaat.’’ Inderdaad, Brandsma is al jaren gescheiden.
Hij stuurt een tekst mee over Lilith, de vrijgevochten eerste vrouw van Adam (nog voor Eva, dus). Zij staat symbool voor alle moderne vrouwen. Emancipatie, gelijkheid: uit Amerikaanse filmpjes blijkt dat MGTOW’s er niks van moeten hebben.
Toch kom je overal vrouwen tegen en soms kan er een vonk overslaan. Wat dan? ,,Geen langdurige intieme seksuele relaties met een vrouw’’, waarschuwt Brandsma. ,,Kortstondig kan, maar de houdbaarheidsdatum van de vrouw bedraagt globaal hooguit 90 dagen voordat de shitknop wordt omgedraaid en er narigheid komt.’’
Amerikaanse MGTOW’s lossen dat op door celibatair te gaan leven of hoeren te bezoeken. ,,Je betaalt ze niet voor de seks, je betaalt ze om na afloop weer te vertrekken’’, heet het verbitterd.
Brandsma protesteerde in Leeuwarden tegen de mogelijke komst van Roze Zaterdag, wat hij net als feminisme een teken van verval vindt. Hij wil er een MGTOW-festival tegenover zetten. ,,Om een gezond tegengeluid te laten horen. Een locatie heb ik al op het oog, in het weiland, maar er is nog toestemming van de boer en gemeente nodig, als het zover komt.’’
Dat moet ik toegeven: Mannen Die Hun Eigen Weg Gaan in het Weiland klinkt minstens zo bijzonder als Roze Zaterdag.
<|endoftext|>
Een houten kruis, zoals Jezus het op schilderijen voortsleept, weegt zeker 135 kilo. Wie verzwakt is en zweepslagen heeft gehad heeft daar een hele sjouw aan.
Het is dan ook waarschijnlijk dat Jezus geen compleet kruis heeft getorst, maar alleen het patibulum. Dat is de dwarsbalk.
Die weegt hooguit 45 kilo, wat nog steeds niet weinig is. Die balk werd bij de rechte paal van het kruis (stipes) opgetakeld, met de gekruisigde eraan. Dat die rechte paal er altijd stond was efficiënt (de Romeinen kruisigden soms wel tienduizend mensen in een jaar) en het werkte waarschuwend.
Gisteren sprak ik een voormalig journalist uit Hoek van Holland.
We kregen het over The Passion en tussen neus en lippen door vertelde hij dat hij nooit, maar dan ook nooit naar zoiets toe zou gaan. Niet omdat hij er iets op tegen heeft (,,er moeten misschien wel meer van zulke dingen komen’’), maar vanwege het gevaar.
,,Het gevaar?’’, herhaalde ik verbaasd. Daar had ik niet bij stilgestaan. Er kan altijd en overal iets gebeuren, maar daar ben je toch niet continu mee bezig?
,,Ik heb twee kleine kinderen’’, vertelde hij. ,,Die stel ik daar niet aan bloot. Ik ga ook niet met ze naar de Efteling als het daar heel druk is.’’ Hij liet ze zien, twee leuke blonde knaapjes.
Hij legde uit dat hij in zijn loopbaan al veel had meegemaakt.
In oorlogssituaties was hij geweest, kort na 911 was hij in New York, hij had op de eerste hulp en bij de politie gezien wat mensen elkaar voor wreeds kunnen aandoen.
Toen zijn oudste werd geboren kletterden de kogels in zijn dakgoot. De strandrellen van Hoek van Holland waren begonnen.
Als journalist wilde hij er meteen op af. Zijn vrouw ging in de deuropening staan. ,,Je bent nu vader’’, zei ze. Daar, op dat moment, stopte hij met journalist zijn. Maar voortaan zag hij overal gevaar. Geen Efteling op drukke dagen, in restaurants nooit met de rug naar de ingang zitten. ,,Dat zal wel een kronkel in mijn hersenen zijn’’, zei hij.
Ieder mens zijn patibulum. 
<|endoftext|>
Mijn pake werkte op een typemachine waar geen uitroepteken op zat. Om er toch een te kunnen typen was een kunstgreep nodig: eerst een punt, dan een stukje terug en omhoog en dan de letter l.
Zodoende was mijn pake in zijn teksten spaarzaam met uitroeptekens. Dat heb ik van hem overgenomen, want ik hou niet zo van dat teken. Het is gauw te veel en lawaaiig. Lees Facebook en Twitter er maar op na, waar mensen in hun geestdrift soms drie uitroeptekens achter elkaar zetten (!!!).
De Amerikaanse thrillerauteur Elmore Leonard stelde (in 10 Rules of writing) dat je op elke 100.000 woorden niet meer dan 2 of 3 uitroeptekens mag gebruiken.
Maar daar had Leonard het zelf moeilijk mee. Met elkaar schreef hij meer dan 40 boeken, wat op zo’n 3,4 miljoen woorden neerkomt. Dus volgens zijn eigen voorschrift zou hij recht hebben op 102 uitroeptekens.
Maar hij gebruikte er 1,651.
Dat heb ik zelf niet nageteld, maar onderzoeker Ben Blatt wel.
Van Blatt verscheen vorige maand het boek Nabokov’s favorite word is mauve. Blatt liet de computer los op allerlei (Engelstalige) literatuur en komt met karrenvrachten interessante weetjes.
Dat Vladimir Nabokov (u weet wel, de schrijver van Lolita) vaak het woord mauve gebruikt is er zo eentje. Dat in 69 procent van de onderzochte boeken de openingszin langer is dan de gemiddelde zinslengte in dat boek is een andere.
Dat van die uitroeptekens staat er dus ook in. Leonard is niet eens de ergste. James Joyce (u weet wel, de schrijver van Ulysses) voert de lijst aan, met 1105 uitroeptekens per 100.000 woorden. Dus als snobs u vragen: ,,Wat vond jij van Ulysses?’’, kun je altijd terugslaan met: ,,Ik krijg jeuk van al die uitroeptekens.’’ 
<|endoftext|>
In de hal trof ik een man met een enorme bril. De bril was als de helm van een straaljagerpiloot maar dan zonder de helm. Bovenop zijn hoofd zag je nog een toefje haar, dan een tijdlang alleen bril en dan het puntje van zijn neus.
De man heette Theun, de bril hololens. Theun zwaaide in de lucht en zei: ,,Hier hangt een scherm, maar we hebben geen internetverbinding.’’ Er hing geen scherm, er stonden alleen stoelen voor de lezing die Theun later zou geven over de hololens en augmented reality, letterlijk: aangevulde werkelijkheid.
Toen ik hem aansprak, stak hij meteen van wal.
,,Dit wordt het’’, zei hij. ,,Dit is de toekomst.’’
Voor ik het wist had ik de hololens op en zag ik nog steeds de hal en de stoelen, maar in de lucht zweefde een wit beeldscherm.
Als ik eromheen liep, draaide het mee, zodat ik er altijd recht tegenaan keek.
,,Waarom is dit de toekomst?’’, vroeg ik. ,,Je ziet gewoon de dingen en daar is informatie aan toegevoegd. Ik kan ook op mijn mobieltje kijken.’’
,,Stel je bent op safari’’, zei Theun. ,,Je ziet olifanten, en de volgende dag zie je weer olifanten.
Dan kom je een andere groep tegen die enthousiast vertellen dat ze een wildebeest hebben gezien dat verscheurd werd door leeuwen. Dan is iedereen op jouw safari teleurgesteld.
Door natuurfilms heb je een beeld gekregen dat je wilt zien als je daar bent. Met augmented reality krijg je dat allemaal.’’
Dan kun je thuis ook wel zo’n bril opzetten zodat je nooit meer ergens heen hoeft, wierp ik tegen. Misschien is dat ook wel zo, zei Theun. ,,Ik ben twee keer in Rome geweest, maar ik heb in het Colosseum niet zoveel opgestoken als wat ik met een hololens allemaal had kunnen zien.
Daarmee had ik de gladiatoren in de arena kunnen zien vechten.
De werkelijkheid valt vaak tegen.’’ 
<|endoftext|>
Je leest veel over de radicalisering van de islam, maar met het christendom gaat het ook raar. Waar de een extreem lijkt te worden, wordt de ander showbusiness. Relitainment.
Neem die Ark van Noach die nu aan de Snekerkade in Leeuwarden ligt. Een reusachtig schip – nou ja, eigenlijk een dertien meter hoge houten loods op een duwbak – met daarin grote houten bijbelfiguren. Helemaal precies weet ik dat niet, ik moet afgaan op beschrijvingen en internetfoto’s. De toegangsprijs van 16,50 euro was me te gortig.
Bovendien heb ik een paar jaar geleden de film met Russell Crowe als Noach al gezien. Daar kwamen monsterlijke reuzen in voor en Noach lag tegen het einde stomdronken op het strand. Dat is er hier geloof ik niet bij.
Als krankzinnig bouwwerk is zoiets natuurlijk interessant.
Maar daar gaat het theatermaker Aad Peters, de eigenaar, niet om.
Hij ziet dit als een drijvende kruipdoorsluipdoor kinderbijbel.
Als relitainment.
Kleiner van schaal was de foto van Sietske Poepjes, vlak voor de verkiezingen. Zij lag in bed met Harry van der Molen, inmiddels Tweede Kamerlid, en Jacco de Boer. Allemaal CDA, onder een dekbedhoes met Sybrand van Haersma Buma erop.
Als klap op de vuurpijl is er volgende week The Passion, het kruisigingsverhaal uitgelegd voor de Serious-Request-generatie, waarbij een kruis door Leeuwarden gesleept wordt. Dat het een Engelse titel heeft zegt veel, So You Think You Can Crucify had ook gekund.
Het is mede georganiseerd door de EO, waar ik zelden naar kijk tot ik laatst Het Familiediner zag, met een hypocriete glibber die Bert heet en doet alsof hij andermans ruzies oplost zodat hij ze breeduit kan laten zien.
Daarnaar kijken gaf een dubbel gevoel, net als relitainment zelf. Vermaak om iemand te bekeren is natuurlijk altijd beter dan geweld, maar bij allebei moet je op je hoede blijven. 
<|endoftext|>
Als de Griekse held Odysseus thuiskomt, na tien jaar oorlog in Troje en dan nog eens tien jaar rondvaren, vermomt hij zich. Listig als hij is, wil hij de boel eerst goed verkennen, met al die vreemde kerels die op zijn echtgenote loeren.
Toch wordt hij herkend. Op de ,,mest van muilezels en runderen, die daar bij de poort in hopen gestapeld lag’’ richt een oude hond, met luizen overdekt, zijn kop op als hij de stem van Odysseus hoort.
Het is Argos, de jachthond die Odysseus voor hij vertrok zelf grootbracht. De hond was vernoemd naar een reus met overal ogen, die alles in de gaten kon houden. ,,Geen wild, door hem opgejaagd, ontkwam in de diepte van het dichte woud, geen overtrof hem in ‘t speuren.’’
,,Maar zodra hij bemerkte, dat Odysseus in de buurt was, kwispelde hij wel met de staart en liet hij beide oren zakken, maar naar zijn meester toekomen kon hij niet meer; Odysseus keek naar hem uit de verte en wiste heimelijk een traan weg.’’ De hond legt zich neer en sterft.
Het is een mooie, sentimentele scene uit de Odyssee, het boek dat Homerus bijna drieduizend jaar geleden (800 voor Christus) schreef. De zinnen komen uit de prozavertaling van M. A.
Schwartz, uit 1956.
Nu wil ik niet beweren dat terugkomen na een weekje Curaçao vergelijkbaar is met de omzwervingen van Odysseus.
Evenmin heeft mijn hond Schumi, vernoemd naar Formule-1- racer Michael Schumacher, al die tijd op een mestvaalt gelegen.
Hij was gewoon uit logeren in een forensendorp vlakbij.
Maar zodra hij bemerkte dat ik het was, kwispelde hij, spitste zijn oren en sprong tegen me op. Toen ging hij op zoek naar iets eetbaars. Hij bleef kwispelen en bij mij in de buurt rondhangen.
Ter plekke doodgevallen is hij gelukkig niet, al zou dat wel heel literair geweest zijn. Terwijl ik dit schrijf, ligt hij tegen me aan en snurkt een beetje. 
<|endoftext|>
Je kunt, over je tenen heen, naar de Caraïbische Zee kijken, tussen de rieten parasols door waaronder toeristen elkaars rug insmeren, of elkaar de T-shirts laten zien die ze net hebben gekocht, of waar ze onder leiding van een duikinstructeur in zwarte zwempakken, met grote metalen cilinders vol lucht op hun rug, naar het water lopen voor hun duikles, of waar ze, gewoon in het Nederlands, klagen over de bediening (,,het gaat allemaal zo langzaam hier en die prijzen zijn net als thuis, maar de mensen zijn wel heel vriendelijk, het is gewoon een andere instelling’’) of over het weer (,,regen, dat verwacht je hier toch niet?”).
Je kunt op een terras gaan zitten in Punda, voor de vrolijk gekleurde huizen van Willemstad, en koffie bestellen of een broodje kroket met mosterd en naar de Koningin Emmabrug kijken, die op pontjes drijft en nu en dan opengaat om een loodsboot of een vrachtschip door te laten, terwijl de wandelaars er gewoon op blijven staan om selfies te maken, je kunt stiekem meelezen in het Antilliaanse Dagblad van de buren, met achterop een advertentie van Albert Heijn (,,10 jaar op Curaçao en dat vieren we met Rundergehakt, 1 kilo, 10 NAF’’).
En dan ontgaat het je volledig dat er hier politieke onrust is, omdat de interimregering de verkiezingen van 28 april niet wil laten doorgaan, waar we de hand van de corrupte politicus Gerrit Schotte in moeten zien, dat er deze week een grote demonstratie is geweest om die verkiezingen juist wel te houden, dat er ook een rechtszaak komt om ze door te laten gaan, dat de Rijksministerraad er vandaag over vergadert in Den Haag, dat chaos op de loer ligt.
Dat ik dat weet, als toerist op Curaçao, is alleen omdat Nederlanders me er berichten over sturen. Anders lag ik nu nog zorgeloos over mijn tenen naar de blauwe zee te kijken.
Toerisme is echt een parallelle wereld.
<|endoftext|>
Tussen alle Defltsblauwe beeldjes, houten windmolentjes en ansichtkaarten achter de kassa bij Jaanchi hangt een Fries vlaggetje. Als je lang genoeg bij de Leeuwarder Courant werkt krijg je oog voor zulke dingen.
Jaanchi is een restaurant in Westpunt, het noordelijkste dorp van Curaçao. Het is beroemd omdat er bontgekleurde vogeltjes door de zaak vliegen, die suiker eten.
,,Waarom hangt daar een Friese vlag’’, vroeg ik aan de serveerster die ons koffie had
gebracht. ,,Meneer Jaanchi is een goede vriend van Riemer van der Velde’’, zei ze.
Meneer Jaanchi hadden we net al leren kennen. Hij liep met een kop koffie door de zaak, was bij ons komen staan en zei: ,,Heren, deze koffie is lauw, ik laat nieuwe brengen.’’
Onze serveerster wenkte hem.
,,Deze heren vragen naar die Friese vlag’’, zei ze. ,,Die heb ik gekregen van Riemer van der Velde. De oud-directeur van Heerenveen’’, legde hij uit.
,,Kent u hem? Dat is een hele beroemde Fries.’’
,,Komt hij hier vaak?’’, wilde ik weten. ,,Nu en dan’’, zei meneer Jaanchi. Het leek me flauw om over Cambuur te beginnen, Leeuwarden ligt dichter bij Heerenveen dan Westpunt bij Willemstad, van Curaçao af gezien is dat allemaal een pot nat.
,,Mag ik een foto van u maken met dat vlaggetje?’’, vroeg ik daarom. Trots hield Meneer Jaanchi het omhoog. Iedereen moet de groeten van hem hebben. 
<|endoftext|>
Wat betekent het, dat zakjes M&M’s op Curaçao veel meer blauwe chocoladesnoepjes bevatten dan vergelijkbare zakjes elders op de wereld?
En kom me nu niet aan met de verklaring dat het toeval is.
We kochten er een heleboel bij winkelcentrum Centrum, genoeg om onze voorlopige conclusie bijna wetenschappelijk te maken. Zelfs de Amerikaanse tieners in ons gezelschap bevestigen het, dat zegt genoeg. De rest van ons gezelschap is in de vijftig, maar we kunnen alles nog, we zijn vitaal en slikken nauwelijks medicijnen.
Dat bijna een kwart van alle M&M’s ter wereld blauw is (volgens het bedrijf zelf is 24 procent blauw, 20 procent oranje, 16 procent groen, 14 procent bruin, evenveel geel en 13 procent rood) verklaart het nog niet.
Het moet te maken hebben met alle Nederlanders die de pensioengerechtigde leeftijd al voorbij zijn en hier in korte broek en met voorzetzonnebril rondlopen. Het zijn er zoveel dat ze in de supermarkt Centrum slavinken en nasi goreng zijn gaan verkopen. Dit is echt het Florida van Nederland.
Zoals van rode M&M’s wel beweerd is dat je er kanker van kunt krijgen (dat is onzin) en van groene dat je er zin in seks van krijgt (ook onzin), moet het zo zijn dat die blauwe iets van doen hebben met de oude dag en met loom rondlummelen onder een M&M-blauwe lucht in een compound met een stevig hek ervoor.
Zelf ben ik niet zo dol op M&M’s, maar een paar anderen slikken ze zo weg. En raad eens.
Die zijn nu even met de auto weg, bij Sint Willibrordus de heuvel op, om een project te bekijken waar ze koopbungelows bouwen. ,,Je hebt daar een fantastisch uitzicht’’, zei een van hen. ,,Het zou best leuk zijn om daar wat te kopen, dan kunnen we daar af en toe heen.’’
Ik kan het mis hebben, maar zulk seniorengedrag moet wel van die blauwe M&M’s komen. 
<|endoftext|>
In het Historisch Centrum ging het woensdag over haar.
Dat was niet de opzet, er werd een boek gepresenteerd over Leeuwarden in de jaren zeventig vol foto’s van Paul Janssen. Paul werkte vroeger bij deze krant, hij is in 2009 overleden.
Paul fotografeerde al met drones toen dat woord nog verzonnen moest worden, kun je nagaan.
De jaren zeventig in Leeuwarden, dat was de tijd van ludieke acties, harige jassen die naar patchouli roken, protest en alternatieve spellingswijzen.
Alles zoop en naaide, zou ik willen schrijven, maar dat weet ik niet zeker. Ik was nog een brave scholier van de RSG aan het Zaailand. Wel kun je aan de foto’s zien dat iedereen rookte, en ze waren heel erg politiek.
En het opvallendste: iedereen had lang haar. Ook Paul zelf, die bovendien een snor had waar een walrus een moord voor zou doen. Hij had trouwens ver voor mij ook op de RSG gezeten en vond het een afschuwelijke, haast fascistische instelling.
Er werd een foto van hem op de wand geprojecteerd. ,,Zo zag ik er vroeger ook uit’’, vertrouwde Ferd Crone me toe. ,,Ik had alleen niet zo’n grote snor, maar wel zulk haar en net zo’n bril.’’
Dat was nog maar het begin.
De zaal zat vol oudere mensen, die vroeger de langharigen waren op alle foto’s. ,,Moet je kijken’’, zeiden ze grijnzend en kletsten zichzelf op de kale schedels.
,,En moet je nu zien!’’
Bij weer zo’n foto van langharigen stonden zanger Sido Martens en schrijver Auke van der Berg naar zichzelf te kijken. Op de foto hield Martens zijn sluike lange haar als een waaier omhoog, maar nu heeft hij niks meer. Van der Berg heeft nog wel een toonbare coupe. ,,En bovenop he’’, onderstreepte hij.
,,Dat zie je hier weinig.’’
,,Jongens waren we’’, ging hij door, terwijl hij naar zichzelf op de foto keek.
,,Maar aardige jongens?’’, wilde ik weten.
,,Ik wel. Sido niet’’, zei hij. 
<|endoftext|>
De shortlist van de Libris Prijs is klaar. Zes van de 207 ingezonden boeken maken kans op die prijs.
Bij zulke dingen vraag je je altijd onwillekeurig af of die juryleden echt in hoog tempo 207 boeken gelezen hebben.
Meestal is dat maar even en vergeet je het weer. Maar nu kende ik jurylid Kees ’t Hart. Van zoiets moet je profiteren.
Lees je ze allemaal, vroeg ik hem. Achter elkaar? In een speciale stoel? Hij mailde dadelijk terug, zodat we het nu voor eens en altijd kunnen onthullen.
,,Ieder boek werd door twee juryleden gelezen’’, vertelt hij.
Als die het allebei mooi vonden, las de rest het ook. Als een van beiden het mooi vond, ging het naar een ander jurylid.
Zelf las hij er tussen de 140 en 160. Een paar had hij al uit, want hij recenseert voor De Groene.
Vijftien boeken waren zo slecht dat hij ze niet uitlas. ,,Dan bleken andere juryleden die ook slecht te vinden.’’
,,We zeiden nooit van tevoren tegen elkaar: dit of dat boek is te dik (of te dun), zoiets weet je pas als je het gelezen hebt. Ook keken we niet naar oeuvres van schrijvers, al kun je dat nooit helemaal wegdenken. Ook niet naar reputaties, naar leeftijd, naar de naam van de uitgever, naar sekse en naar meningen in de krant. Dit soort zaken waren geen onderwerp van debat. We keken naar de literaire kwaliteit, daarover valt al meer dan genoeg te zeggen.’’
Hij las in 2016 en begin 2017 ,,zo ongeveer altijd’’. En overal.
,,Op de bank, voor de computer, in bed, op de wc, in de trein, in wachtkamers, in vliegtuigen.
Maar dat deed ik al, dus erg was het niet. Ik lijd nu eenmaal al jarenlang aan een ernstige leesziekte.’’
Onderling waren de juryleden het niet altijd eens, maar dat vindt hij er juist het mooie van. ,,Je kunt erg fijn met elkaar over van mening verschillen.
Als je denkt dat alleen jouw mening van belang is, moet je niet in jury’s gaan zitten.’’ Zo werkt het dus. 
<|endoftext|>
Dagboekschrijven in cafés in het buitenland kan ik iedereen aanbevelen. Je gaat zitten, pakt je schrift (ik ben verzot op ruitjespapier, in het bijzonder dat van de uitstekende schriften van het Spaanse merk Miquelrius), je bestelt een glas bier en gaat schrijven. Af en toe kijk je wat om je heen, want in een café gebeurt de hele tijd iets.
Het voelt heel erg wereldburger.
Zo zat ik vrijdag in D’Eco, een café in de binnenstad van Vilnius, met een handjevol bezoekers en van die kalme jazz uit de boxen die maar doorgaat en doorgaat. De ober bracht een biertje en ging buiten een sigaret roken. Een aangeschoten jongeman met een grijze trui viel een stel aan tafel lastig, de ober kwam terug, gaf hem een van zijn sigaretten en zette hem eruit.
,,Wordt het nog druk of ga je dicht?’’, vroeg de vrouw van het stel, in het Engels. ,,Dat hangt ervan af of de acteurs komen’’, zei de ober. ,,Ze zeiden van wel.’’
En daar waren ze al, vijf jonge Britten. Twee droegen kleine hoedjes van St Patrick’s day. Ze gingen aan de bar zitten en een van hen begon luidkeels anekdotes te vertellen over het drankgebruik van acteurs van een eerdere generatie.
,,Oliver Reed!’’, riep hij uit.
,,Die had Ridley Scott beloofd dat hij niet zou drinken, maar...’’
En later: ,,Hij ging met Richard Harris naar een Ierse pub in the middle of fucking nowhere, en daar probeerden ze...” Een ander vulde aan: ,,John Hurt was er ook zo een, toch?’’ En nog een ander: ,,Mickey Rourke begon zijn carrière als knappe leading man, maar...’’ ,,Ja maar dat kwam ook van het boksen’’, wist weer een ander.
Ineens stond de jongeman met de grijze trui weer in de zaak. Hij wankelde naar het stel en zei: ,,Ik had toch een jas? Ik ben mijn jas kwijt.’’
,,Je had geen jas aan’’, zei de ober en drukte hem vriendelijk de straat weer op. De acteurs hadden er niets van gemerkt, maar ik heb het opgeschreven. 
<|endoftext|>
Terwijl heel Nederland stemde en de VVD op de een of andere manier won door niet te erg te verliezen, pakte ik in het noorden van Litouwen mijn lunchpakket uit.
Ik was te gast bij de luchtmacht.
En je kunt daarvan vinden wat je wilt, maar lunchpakketten maken, dat kunnen ze.
Banaan, appel, doosje frisdrank met zo’n krom rietje, twee dubbele boterhammen (kaas en vlees), een flesje bronwater en een Snickers. En als extraatje een muffin, die bijna zwart was van de chocolade.
Ik hou niet van chocola, dus die gaf ik aan een vrouw uit Harkema, die naast me zat.
,,Lekker!’’, riep ze en ze at de muffin in een mum van tijd op, want we moesten vertrekken.
We gingen met een Litouws transportvliegtuig de lucht in, fotografen mee, die met haken aan het vliegtuig bevestigd werden. Zo konden zij zonder eruit te tuimelen bij de open laadklep foto’s maken van twee Nederlandse F-16’s die erachteraan zouden vliegen.
Ze hingen over de rand in hun gretigheid om mooie beelden te krijgen, maar ook van verder binnenin was het een indrukwekkend gezicht, je keek de piloten zo in de ogen. Enthousiast zwaaide mijn buurvrouw uit Harkema ze toe, of maakte selfies met de duim omhoog.
Toen het was afgelopen ging de laadklep dicht, werd het onaangenaam warm en voelde iedereen van binnen hoe ruig er eigenlijk was gevlogen. Tegenover me had iemand al een zakje gevraagd, een fotograaf naast me begon plotseling te zweten en diep te zuchten, en mijn buurvrouw uit Harkema wenkte dat ze ook zo’n zakje wilde. De zure lucht van braaksel vulde het toestel.
Ik voelde me schuldig. Want wat bij haar naar buiten kwam moet bijna wel die haastig verslonden muffin geweest zijn. De verkiezingsuitslag was op dat moment immers nog niet bekend en zo verschrikkelijk is die nou ook weer niet. 
<|endoftext|>
Iets van een half miljoen Nederlanders wonen niet in Nederland. Als zij willen stemmen moeten ze zich ruim van tevoren aanmelden. Dat deden zo’n 70.000. Toch heeft niet iedereen een stempas ontvangen, want die zijn te laat verstuurd. Pech gehad: hun stem moet vandaag om drie uur op een stembureau binnen zijn.
D66’er Eelco Keij probeerde
uitstel af te dwingen, maar haalde bakzeil bij de rechter.
Uit het oog, uit het hart, lijkt het. Zitten uitgevlogen Nederlanders daarmee? Of geloven ze het wel? Een niet-representatieve peiling onder mensen die ik ken wijst vooral op het laatste.
Mijn broer in Houston, Texas: ,,In de beginjaren in de Verenigde Staten hebben we wel geprobeerd te stemmen, maar dat bleek erg moeizaam te zijn. We hebben het daarna nooit weer geprobeerd.’’
Menno, arts in Salt Lake City: ,,In Nederland kan ik niet meer stemmen, ik sta nergens ingeschreven en mijn paspoort is verlopen.’’ Ida dan, uit Tres Arroyos. ,,Ik woon al 67 jaar in Argentinië en weet niet meer zoveel van de politiek.’’
Maar toen kwam ik uit bij Kjeld in Tokio. Een betrokken burger, hij schreef zich op 18 september al in. Maar een stembiljet, ho maar.
Eerdere mail naar Den Haag leverde een nietszeggend antwoord op (,,Zonder tegenbericht ga ik ervan uit dat u de bescheiden inmiddels heeft ontvangen’’).
En na een telefoontje, maandagmiddag met Unit Verkiezingen van Kiezers Buiten Nederland, begreep hij dat er niks meer aan te doen is. Zijn stem is weg.
Kjeld boos. Moet dat nou zo, geen wonder dat de Nederlanders zo mopperen op de overheid, zoiets was Japanse ambtenaren nooit overkomen, zulke opmerkingen mailde hij me.
Tot hij zelf ineens zag dat hij een verkeerd adres heeft opgegeven.
Zo slecht is het dus ook weer niet gesteld met dat thuisland van hem en die anderen. 
<|endoftext|>
Het zijn heerlijke tijden voor die zotte Erdogan.
Maakte hij vorige week Duitsland nog voor nazi’s uit, omdat ze daar optraden tegen zijn campagneacties op Duitse bodem, dit weekeinde was Nederland aan de beurt. De ene minister mocht niet landen, de andere werd teruggestuurd: het is hier ook al een fascistische boel. In zijn ogen dan en in die
van zijn opgejutte landgenoten.
Wat moet je nu terugzeggen tegen zo’n dwaas? Dat heeft de Duitse bondsdagpresident Norbert Lammert vorige week aangegeven in een geweldige, bedachtzame speech. ,,Ten eerste: wie dit land openlijk zwartmaakt door het van nazimethoden te beschuldigen wanneer de overheid naar de wet handelt, diskwalificeert zichzelf.’’
,,Ten tweede: in deze turbulente, soms hysterische tijd kan iedereen zich zelf een beeld vormen van waar mensenrechten in acht genomen worden (...) en vrijheid van meningsuiting en pers heersen.’’
,,En omdat ten derde deze principes niet ter discussie staan, vragen we de mensen in Duitsland begrip, dat we ze ook aan anderen toestaan, ook al is daar verontwaardiging over.’’
,,Maar we verwachten, ten vierde, van elke buitenlandse regering (...) dat die de rechten waar hun vertegenwoordigers bij ons op rekenen, ook garandeert aan de eigen landgenoten thuis.’’
,,Hier kan iedereen zijn mening uiten, ook buitenlandse gasten. Maar wij ook. En daarom zullen we ons niet laten tegenhouden (...) om erop te wijzen waar het met Turkije heen gaat als de plannen doorgaan waarvoor Turkse politici in Duitsland werven: naar een autocratische staat die zich steeds verder verwijdert van Europa met zijn opvattingen en democratische standaard.’’
Tuurlijk, Erdogan zal zich hier helemaal niets van aantrekken.
Hij heeft de smaak te pakken en gaat het nu in Denemarken proberen. Maar de speech van Lammert is raak en lekker degelijk.
Het is van die ouderwetse en saaie politiek, waar je soms echt naar kunt verlangen. 
<|endoftext|>
Neef M. weet niet op wie hij moet stemmen. Hij is twintig, hij mag voor het eerst, en is nu al een zwevende kiezer. Omdat hij bovendien een baldadige kiezer is bood hij zijn oproep te koop aan op Facebook.
De foto stond erbij. ,,Wat moet ik ermee’’, stond erbij.
Dat was op woensdag. Die avond was er een politiek debat in Stiens, waar ik de hele tijd dacht: wat zou neef M. hiervan vinden? Zestien Friezen op de lijst bij evenzoveel partijen, die met elkaar over zorg en krimp spraken, over vluchtelingen, solidariteit en kilometerheffing.
Stem op een Fries, zei Harry van der Molen van het CDA. Daar heb je als Friesland vier jaar lang plezier van. Applaus uit de zaal waar neef M. niet zat.
,,Wat moeten ze in Den Haag doen, vind je?’’, sms’te ik hem tijdens het debat. ,,Ha ha ha’’, schreef hij terug. ,,Geen idee.’’
Intussen stelde Isabelle Diks van GroenLinks iets nieuws voor dat ze ,,deliberatief links’’ noemde.
De PvdA voelde er meteen voor.
Ik vrees dat neef M. na een half uurtje zou hebben voorgesteld om ergens een biertje te gaan drinken. Op Facebook had iemand hem inmiddels een reep chocola aangeboden in ruil voor zijn oproep. Andere reageerders riepen hem op om toch maar te gaan stemmen.
,,Wat zegt de stemwijzer?’’, sms’te ik. Hij ging het meteen proberen. Bovenaan eindigde 50Plus. Net op dat moment zei Theun Wiersma van 50plus WAO terwijl hij AOW bedoelde, dat krijg je op die leeftijd.
,,Ga je dat doen?’’, schreef ik.
,,De naam spreekt me niet aan’’ antwoordde neef M. ,,Maar ik ga ook niet GroenLinks stemmen want die willen 15 cent per kilometer vragen.’’
De volgende ochtend had Facebook zijn bericht verwijderd, omdat het in strijd was met de ‘richtlijnen voor de Facebook- community’.
,,Nu moet ik wel stemmen’’, schreef neef M. Hij zweeft nog steeds, maar er is vooruitgang. 
<|endoftext|>
Anne Merkuur hield zondag, in het Nederlands, een lezing over haar taalkundig onderzoek naar een Fries verschijnsel. Vroeger zeiden alleen Friessprekenden in de zuidwesthoek Ik ha praten en in de rest van de provincie zeiden ze Ik ha praat. Zo staat het ook in de leerboekjes. Maar tegenwoordig is Ik ha praten overal doorgedrongen, net als Ik ha
blieden, sprieden, rêden.
Taalverloedering? Dat soort termen gebruiken taalkundigen niet. Die staan erbij en kijken ernaar hoe talen veranderen.
Maar in de zaal zaten ook niettaalkundigen, zodat het daar uiteindelijk toch over ging. Dat het zo slecht met het Fries gaat en het onderwijs beter moet.
Schrijver Willem Verf vertelde dat hij bij elke pagina Fries die hij schrijft nadenkt of lezers de woorden wel kennen. ,,Dat moet wel, wil je als schrijver nog een beetje omzet hebben’’, zei hij.
Ook dat Merkuur haar lezing in het Nederlands hield en de bewaarders van het Fries in het Nederlandstalige Leeuwarden zitten. En dat de instituten daar, als Tresoar (daar was de lezing), Afûk en de Fryske Akademy (daar doet Merkuur onderzoek) een taal cultiveren die Verf als ‘Groenewegfries’ bestempelde.
Dat ontlokte de taalkundige een herinnering. ,,Op school kreeg ik Fries en daar mocht ik geen welke meer zeggen, maar hokker’’, herinnerde ze zich. ,,Ik weet nog dat ik dacht wie ben jij om mij te vertellen dat ik hokker moet zeggen? Ik was toch ook gewoon Fries, zo zeiden wij dat thuis en wat is daar dan mis mee?’’
Groenewegfries maakte meer los. Want bij zelfstandige naamwoorden laat de jeugd dat schieten: een vliegtuig wordt verfriest tot fliegtúch genoemd, niet eens fleantúch. En - daar is onderzoek naar gedaan - pindakaas blijft tegenwoordig ook in het Fries pindakaas. Nútsjesmoar! mompelden de bezoekers. Ja, zij spreken nog Groenewegfries, maar dat verdwijnt rap. Een mooie klus voor een taalkundige. 
<|endoftext|>
Af en toe zegt weer iemand dat iets ‘een uit de hand gelopen hobby’ is. Mensen vinden het zelf vast leuk gevonden, maar het is zo’n akelig cliché dat de tranen je in de ogen springen.
Wouter van Wingerden, taaladviseur bij Onze Taal, schreef een boek over clichés, Dat hoor je mij niet zeggen. Er staan er wel 1500 in. Toen dat twee jaar geleden verscheen noemde Van Wingerden zijn werk... Precies.
Het is toch wel beter onder woorden te brengen dat je prestatie (je strijkijzerverzameling, je namenregister van deelnemers aan de Slag bij Arnhem, je geschiedenis van bewegwijzering in Noord-Nederland, je van luciferstokjes gemaakte Oldehove) begonnen is als iets dat je voor je plezier doet? Moet daar steeds weer die afgezaagde zin aan te pas komen?
Trouwens, wat zeg je er eigenlijk mee? Dat waar je al die tijd in hebt gestoken niet zo serieus is als echt werk, maar meer iets om de tijd mee door te komen?
Of zeg je juist dat je het niet onder controle hebt (‘uit de hand gelopen’)?
Dit weekeinde sloeg VVDvoorman Halbe Zijlstra toe: ,,De politiek is eigenlijk een uit de hand gelopen hobby.’’ Hij staat in een traditie, vond ik uit toen ik in het LC-krantenarchief probeerde uit te zoeken wanneer dit cliché voor het eerst opdook. Als ik het goed heb gezien was dat in 1980. Toen zei Jan Kamminga, VVD-voorzitter: ,,Politiek is voor mij een uit de hand gelopen hobby.’’ Dat zou erop kunnen wijzen dat het iets liberaals is.
Maar in het digitale krantenarchief Delpher komen we in 1972 in de NRC een echtpaar tegen dat röntgenfoto’s van drie mummies wilde laten maken.
Driemaal raden wat de kop boven dat artikel was. Dus de uitdrukking zal eind jaren zestig, begin jaren zeventig zijn ontstaan.
Dan is het na een halve eeuw wel genoeg geweest. Ophouden nu, we weten het wel, bedenk wat anders. En stop dan alsjeblieft met dat halfvolle glas. 
<|endoftext|>
We waren in Friesland, maar het ging over Drenthe. Die ironie ontging geen mens in het provinciehuis woensdagmiddag.
Hier in Leeuwarden werd Arno Brok als commissaris van de koning van Fryslân ingehaald.
De rij mensen om hem te feliciteren was zo lang, dat achteraan geadviseerd werd om eerst maar wat rond te gaan lopen en het over een half uurtje weer te proberen. Het was zo’n zaak van iedereen was er.
Nou ja, niet iedereen, want de commissaris van buurprovincie Drenthe ontbrak. Terwijl hier de kaassoufflés maar niet opraakten, stapte tachtig kilometer verderop in Assen Jacques Tichelaar met een strak gezicht in de auto. Want niemand hoeft hem meer als commissaris.
Hij had zijn schoonzus een herinrichtingsklus toegespeeld van Huize Tetrode in Assen en dat in eerste instantie ontkend.
Op foto’s van dat monument kun je helaas niet goed zien wat voor gordijnen schoonzus heeft uitgezocht. Maar zelfs als het een geslaagd interieur is: zoiets hoort niet voor een commissaris.
In Leeuwarden was er weinig medelijden met hem. In de rij werden grapjes gemaakt over turf, jenever en achterdocht (de eigenschappen van een Drent, zeggen ze) en gezegd dat Joan Leemhuis-Stout, die hier tijdelijk commissaris is geweest, in een moeite naar Drenthe door kan.
Ze heeft tenslotte integriteit hoog in het vaandel staan.
Sommigen hadden iets van ‘net goed voor hem’. ,,Weet je nog hoe hij Ard van der Tuuk heeft laten vallen?’’, vroeg iemand me. Ik wist niet veel meer dat die Van der Tuuk een Drentse gedeputeerde was die vorig jaar moest vertrekken. ,,Die ging tegen hem in, nou, dat moet je bij Tichelaar niet wagen.’’
Intussen schoof de rij mensen die Brok wilden feliciteren heel langzaam op. De mensen dragen hem op handen, dat was wel duidelijk. Nu hij nog een onbeschreven blad is. 
<|endoftext|>
J. had al eens verteld dat ze laatst bij vrienden had gelogeerd die een oud huis hadden gekocht.
Zelf heeft ze niks met oude huizen, ze vindt ze tochtig en onpraktisch. Ze zijn ook niet goed te verwarmen en als ze ergens het mier aan heeft, dan is het wel kou in huis.
Haar vrienden lieten haar logeren in een slaapkamer op de
vierde verdieping, en je kunt het geloven of niet, maar het was er niet te harden. Zelf slapen die vrienden altijd met het raam open, moet je nagaan. Dus eerst had ze de ramen dicht gedaan.
Moet je niet denken dat het daar beter van was geworden. Ze had op het laatst al haar kleren maar aangetrokken. Het liefst was ze teruggereden naar haar eigen huis, waar haar warme waterbed wachtte, maar ze hadden de aan de wijn gezeten dus dat ging niet meer. Vlakbij had ze ook een hotel gezien. Maar om nou midden in de nacht uit het huis van je vrienden te sluipen en alsnog naar een hotel te gaan, dat kon als beledigend worden opgevat. Dus zette ze haar tanden op elkaar en doorstond de kille nacht.
Na het overlijden van een dierbare is ze nu op toernee langs vrienden, familie en kennissen van vroeger. Om over de tijden te praten toen alles nog in orde was.
,,Ik wilde vrijdag langskomen’’, kondigde ze aan. ,,En dan zaterdag weer verder. Je hebt toch wel verwarming?’’
Die heb ik en ik zette hem ’s morgens al op donderen. De radiator in de logeerkamer ging helemaal open en ik had flink wat wijn klaargezet.
,,Fris hier’’, zei ze toen ik de kamer liet zien. Ik snakte naar adem in een verstikkende wolk van warmte. ,,Ik zie het al’’, zei J.
,,Het dakraam staat nog open.’’
De volgende ochtend kwam ze in ochtendjas beneden. ,,Je hebt katoenen lakens. Dus als je even anders gaat liggen, is alles weer koud. Ik heb de badjas aangedaan.’’
Verder had ze het wel gezellig gevonden, zei ze. 
<|endoftext|>
Laten we morgen op alle kantoren Flaterdag uitroepen.
Het is dan zestig jaar geleden dat Guust Flater werd geboren. De dierenliefhebbende, goedbedoelde, vindingrijke, vaag anti-autoritaire, ontregelende, parkeermeter-hatende man met beatnikhaar en groene coltrui, van wie iedereen wel eens een strip heeft gelezen.
Eigenlijk noemde tekenaar/ schrijfer André Franquin hem Gaston Lagaffe, maar een onbekende Nederlandse vertaler maakte er Guust Flater van.
Morgen zestig jaar geleden stapte Flater de redactie binnen van stripblad Robbedoes (Spirou in het Frans). Wat hij kwam doen en wie hem in dienst had genomen wist hij niet, maar hij bleef.
Jarenlang stuurde hij alles in de war. Hij sleept een kat en een zeemeeuw mee naar kantoor, vindt snellere manieren om iets te doen die op chaos uitdraaien, verhindert ondertekening van belangrijke contracten en oefent met zijn Flaterfoon, een combinatie van een harp en een reuzentoeter die een vreselijk kabaal maakt. (Dat kabaal moet de striplezer er zelf bij verzinnen, misschien horen we het volgend jaar in de Guust-Flaterspeelfilm die dan uitkomt). De enige die al zijn fratsen steevast waardeert is Juffrouw Jannie met haar rode paardenstaart, die heimelijk verliefd op hem is.
Zestig jaar is ook maar een datum, Flater zag er tot Franquins dood in 1997 meer uit als een dertiger. Maar wel is het een goede kans om als eerbetoon morgen Flaterdag te houden.
Dus: allemaal de gitaar mee naar kantoor (of een flaterfoon als die voorhanden is), hou een steprace met kantoorstoelen (waar zijn die wieltjes anders voor?), laat een krankzinnige kat los of een zeemeeuw (volop nestelplekken boven zo’n systeemplafond), bedenk een betere handdoekroller, reorganiseer het bureau van een collega met behulp van postelastiek, of doe een dutje in het magazijn.
Flaterdag. Er kan zoveel meer op kantoor, het kan zoveel beter.
Juffrouw Jannie zal u ervoor danken.
<|endoftext|>
De Vrouwen van Nu van Leeuwarden mailden of ik wil komen vertellen en wat dat dan kost. Dat laatste weet ik nooit zo goed, maar nu het zo koud is dacht ik: als ze nou eens een lekkere wollen trui voor me zouden breien. Daar doe ik het voor en Vrouwen van Nu zijn vaak praktische types met nijvere handen. Dus dat voorstel stuurde ik terug.
Zo’n nijver type zat gistermiddag ook een paar rijen voor me bij de Stoomcursus Frieslandkunde in het provinciehuis.
Toen het begon pakte ze een haakwerkje uit haar tas, een vierkant met verschillende kleuren, en begon er ingespannen aan te werken. Intussen hoorden we van alles over de universiteit van Franeker en over kerkvader Augustinus, die heeft gezegd dat vroeger niet bestaat.
,,U zat te haken’’, zei ik na afloop op vragende toon tegen haar. ,,Voor het goede doel’’, zei ze. ,,We maken de grootste gehaakte deken van de wereld.
Iedereen haakt een vierkant en die zetten we dan aan elkaar.
Het gaat om het verbinden.’’ Ze heette Esmeralda en drukte me een kartonnen kaart in de hand met een gehaakt vierkantje en een website waar ik meer over die grote deken kon uitvinden.
,,Maar krijgt u zo wel wat mee van wat er gezegd wordt?’’, vroeg ik. ,,Ja hoor’’, zei Esmeralda.
,,Het is heel rustgevend en op deze manier kan ik veel beter luisteren. Dat is wetenschappelijk bewezen. Er gaat een soort yin en yang door je hoofd, je wordt niet afgeleid.’’
Inmiddels had ik antwoord gekregen van de Vrouwen van Nu van Leeuwarden. ,,Een leuke deal heeft u bedacht’’, schrijven ze. ,,Maar de Vrouwen zijn druk doende met een haakproject. Er worden dekens gehaakt die met elkaar vijf voetbalvelden moeten beslaan, dit voor het Guinness Book of Records. Met andere woorden: voor breien is geen tijd.’’
Om een trui vragen lijkt simpel, maar er zitten nogal wat haken en ogen aan. 
<|endoftext|>
‘Dag lieverd’, zei de dierenarts.
Niet tegen mij natuurlijk, maar tegen mijn hond, die een harde, dikke bult bij zijn kaak heeft. De dierenarts ging gekleed als een gewone arts en dat is dan wel weer voor mij bedoeld. Want het laat een hond siberisch of zo’n man een witte jas draagt of niet.
De laatste keer dat ik bij een dierenarts was, was in de vorige
eeuw. Toen had je wachtkamers vol mensen met vogelkooien, bedrukt kijkende meisjes met konijnen, gespalkte honden, mekkerende poezen in plastic dozen met een luikje. Ik was er destijds met redactiegoudvis Halbe, die van de ene op de andere dag scheef in zijn kom hing. De kom had ik op schoot en ik keek er zo treurig mogelijk bij, om de rest van de wachtkamer duidelijk te maken dat het een ernstig geval betrof.
Ditmaal zat ik met de hond in een verder lege wachtkamer.
,,We werken op afspraak’’, zei de dame achter de balie. ,,Dan kun je het beter beheersen.’’
Destijds zeiden dierenartsen trouwens ook geen ‘lieverd’ tegen je huisdier, in elk geval niet tegen goudvis Halbe. Die arts keek verbaasd toen ik langzaam, om niet te knoeien, met de viskom binnenkwam en zei: ,,Halbe zwemt niet meer goed.’’
,,Het is de zwemblaas’’, stelde hij vast. ,,Wordt het opereren, dokter?”, vroeg ik bezorgd, waarop zowel de dokter als de assistente in lachen uitbarstte. Opereren werd het niet. We kregen druppels mee die evenveel kostten als zes nieuwe goudvissen.
Halbe heeft geloof ik nog drie weken geleefd.
Deze dokter gaf de hond het ene compliment na het andere (,,Hij is goed gespierd!’’). Terwijl hij hem woog en het gebit bekeek (,,Hij heeft mooie kiezen!’’) stond in de hoek een assistente roerloos toe te kijken. Ze zei niks, bewoog niks en ze schoot al helemaal niet in de lach.
Ook nu wordt het geen opereren.
Ik kreeg pillen mee, die meer kosten dan een zak met 12 kilo hondenbrokken. 
<|endoftext|>
De Duitse tv-komiek Hape Kerkeling heeft fantastisch koningin Beatrix nagedaan en stond op het podium als Evje van Dampen, een Duitse relatietherapeute met een pracht van een Nederlands accent. Haar levensles: Liebe ist Arbeit, Arbeit, Arbeit.
Maar door het vele werk werd hij getroffen door plotselinge doofheid en er is een galblaas bij
hem weggehaald. Wat doe je op zulke momenten in je leven?
Dan ga je op bedevaart.
Kerkeling (vindt zichzelf meer boeddhist dan christen, schrijft hij) liep naar Santiago de Compostela in Spanje. De stad waar een van de twaalf apostelen begraven zou zijn. In zijn rugzak stak Kerkeling een reisgids en Voettocht naar Santiago de Compostela van actrice Shirley Maclaine.
Zelf schreef hij er ook een boek over, Ich bin dann mal weg.
Over de tocht zelf, maar ook over de mensen die hij onderweg treft. Hij praat met iedereen, behalve christelijke pelgrims: ,,Die eindigen de reis als dezelfde mensen die ze aan het begin waren.’’ Het boek werd een enorme bestseller in Duitsland en is zelfs verfilmd.
Kerkeling begon zijn voettocht in het Franse stadje Saint- Jean-Pied-de-Port. Heel veel mensen beginnen daar. Je kunt ook beginnen in Porto, in Dublin, in Parijs, in Krakau. En ja, ook in Sint Jacobiparochie. Het gaat erom dat je in Santiago uitkomt.
Dus wat ze in Sint Jacobiparochie beweren, dat je de route ook om zou kunnen keren zodat al die pelgrims naar Friesland kuieren, is klinkklare nonsens.
Een pelgrimage heeft een vaste bestemming en oneindig veel beginpunten: elke voordeur kan er een zijn. Anders zou het niet meer zijn dan een gewone wandelroute.
Wie pelgrims in Sint Jabik wil, zal er eerst een apostel moeten begraven. 
<|endoftext|>
Er is een manier om de verkiezingen op 15 maart te redden. Dat is door er een evenement van te maken. Een feestje.
Want dit jaar wordt de opkomst schrikwekkend laag.
Voorspelde hoogleraar Kees Aarts dinsdag in het Wetenschapscafé in Leeuwarden. En hij is politicoloog. (Altijd een gek beroep gevonden. ,,Wat wil je later worden Kees?’’ - ,,Politicoloog, vader.’’ - ,,Hoera! Ons kind wordt politicoloog! Net wat je moeder en ik altijd hebben gehoopt!’’).
Gek beroep of niet, hij gaf wel nieuwe inzichten. Dat sinds 1994 verkiezingscampagnes vooral over de campagnes zelf gaan.
Stemwijzers en peilingen domineren het nieuws, zei Aarts.
Lijstrekkersdebatten zijn een wedstrijdje geworden: wie wint, wie is er wel bij, wie niet.
Hij noemde dat RTL-debat als voorbeeld, maar hij had het net zo goed over het noordelijke lijsttrekkersdebat van vorige week kunnen hebben, dat zo oersaai geweest moet zijn dat nergens een fatsoenlijke samenvatting te vinden is. Alleen maar lijsten tweets en dat Jesse Klaver het ‘gewonnen’ heeft.
Verdomd, de man heeft gelijk, dachten de luisteraars. Zo’n studie politicologie is zo raar nog niet. Aarts schetste ook het doembeeld van democratie die vastloopt in splinterpartijtjes en referenda. ,,We glijden naar de afgrond’’, zei hij. ,,Maar we zijn er nog niet.’’
Dat laatste betekent: er is hoop. Het wordt al beter als de verkiezingen als een evenement worden aangepakt. Tim Hofman, de meest gelezen dichter van Nederland, stelt voor er een vrije dag van te maken, mogelijk bedoelt Aarts zoiets. Een snipperdag cadeau als je gaat stemmen.
Dan zul je eens wat meemaken met die opkomst.
Misschien is dat moeilijk te regelen, maar dat het feestelijker kan zal iedereen beamen die wel eens in een stembureau is geweest, met drie van die vrijwilligers achter zo’n tafel.
Er is nog een maand de tijd, dat moet genoeg zijn. 
<|endoftext|>
Mijn hond is in een vorig leven woninginrichter geweest of in ieder geval een trouw lezer van VT Wonen. Daar is een restje van in dit leven blijven hangen, zodat hij nu soms een minuut of tien bezig is met het herschikken van het kussen in zijn hondenmand, tot hij er dan met een zucht van ‘Nou vooruit, zo moet het maar’ op neerploft.
Zijn smaak laat zich moeilijk bepalen, maar hij houdt volgens mij van gedempte herfsttinten.
Dat vond ik uit toen ik hem de keuze gaf uit een feloranje handdoek om op te liggen of een donkerpaarse. Die paarse heeft hij versleept tot naast de stoel waar ik de krant in lees, en er een nestje van gerold waar hij precies in past. Maar hij schrikt ook niet terug voor gewaagde kleurcombinaties.
Ook op de bank gaat hij zo te werk, de kussentjes liggen elke keer anders. Zijn favoriet is een door mijn moeder geborduurd kussen met een gladde achterkant, dat hij net zo lang verfrommelt tot hij met zijn kin op die gladde achterkant kan liggen.
Dat is eigenlijk niet goed voor dat kussen, er komen gaatjes in, zag ik net.
Vanmiddag passeerden we afbraakprijzenwinkel Maxx.
,,Hondendekens 3 euro’’, stond er op een rek met wat nog het meest op kinderdekbedjes lijkt.
Ik liet de hond eraan snuffelen om zijn belangstelling te peilen. Je weet het maar nooit, ze bedenken dingen voor honden die nergens op slaan. Zo kocht ik laatst hondensnoepjes met de vorm van de kluifjes die Rakker eet in de Donald Duck.
Moet je niet denken dat hij daar oog voor had. Hij schrokte ze net zo snel op als elk ander hondensnoepje. Zo’n grappige vorm is dus alleen bedacht voor de sukkels die zulke veel te dure snoepjes kopen.
Maar drie euro had ik nog wel los in de zak. ,,Heeft u ze ook in een andere kleur’’, vroeg ik de verkoopster. ,,Mijn hond houdt vooral van herfsttinten.’’
,,Nee, alleen wit’’, zei ze. Dat werd hem dus. Hopelijk weegt het voor deze woninginrichter op tegen een geborduurd kussen met een gladde achterkant. 
<|endoftext|>
‘Dit al gezien?’’, vroeg een kennis. We zaten aan het bier met pinda’s.
Voor ik kon antwoorden keek ik op zijn telefoon naar een filmpje waarin een 67-jarige vrouw zich door een man in haar mond liet plassen. De zoute pinda’s stonden me ineens een beetje tegen.
Ik had van dit filmpje gehoord, je ontkomt er niet aan.
Het gaat om een Nederlandse zangeres, wier hitje Je bent niet hip vroeger bij ons thuis in de jukebox zat. Daarom kan ik het nog steeds zingen: ,,Je bent niet hip, je bent niet vlot, je oude fiets die is altijd kapot, je ben niet rijk, je bent niet knap, je drinkt geen bier maar tomatensap.’’
Mijn kennis was ondersteboven van de beelden. Veel mensen zijn dat, het internet wemelt van de grappen. ,,Dit geloof je toch niet?’’, zei hij.
Tja, iedereen heeft een seksleven en mensen bedenken van alles in de slaapkamer. Meestal denk je daar niet aan. Hoe interessant ook, je steekt je neus niet in andermans seksleven.
Maar soms hebben beroemde mensen verkeerde vrienden, die intimiteiten op internet zetten.
Heel beroemd hoef je niet eens te zijn. Tien jaar geleden was er ophef over een keeper van Ado Den Haag die eens iets anders uitprobeerde.
,,Maar deze vrouw is 67’’, wierp hij tegen. ,,Dat kan toch niet?’’
Dat snap ik dan weer wel. Dat komt van het hedendaags ouderenbeleid.
Door de politiek is er jaren op aangestuurd dat ouderen zo lang mogelijk thuis moeten blijven wonen.
Reserveerden mensen vroeger op hun 55ste alvast een plekje in het bejaardenhuis, nu is dat radicaal anders. Nog maar een op de twintig 65-plussers zit elders, de rest (2,8 miljoen mensen) woont thuis.
Wie thuis zit en zich een beetje verveelt, vindt van alles uit.
Daar komt het op neer. In het bejaardentehuis was afleiding.
Met zijn allen naar de bingo, of meezingers luisteren, Je bent niet hip en zo. En voor dringende noodgevallen hadden ze allerlei Tena-producten.
Ik zeg niet dat het toen beter was, maar hier hebben we met zijn allen voor gekozen. 
<|endoftext|>
Het CDA, heeft u daar wel eens van gehoord? Waarschijnlijk wel, ze bestaan al een tijdje.
Ook al eventjes bezig: het project 11Fountains. In alle Friese steden komt een fontein. Het is tot dusver het enige concrete project van Leeuwarden 2018.
We hebben inmiddels negen ontwerpen onder ogen gehad.
IJlst en Harlingen moeten nog,
deze maand.
Die elf brengen met elkaar jaarlijks een bedrag op van tussen de 180.000 en de 400.000 euro. Dat heeft het Leeuwarder Bureau Beleidsonderzoek uitgerekend, zelf ben ik voor zoiets niet knap genoeg. De muntjes die mensen in fonteinen gooien om hun wens te vervullen zijn niet eens meegeteld.
Bij wat we hebben gezien zitten een paar gedrochten maar ook mooie bouwsels. Persoonlijk lijkt die ouderwets-elegante van Franeker me wel wat, al mag die wel drie keer zo groot. Iele spuitertjes, daar koop je niks voor.
Een fontein moet klateren.
Iedereen kent dus het project 11Fountains en vindt er iets van.
Iedereen? Nee.
Eén iemand van het CDA zat niet op te letten. Zij weet het pas sinds woensdag. En meteen heeft statenlid Fernande Teernstra, want die is het, er vragen over gesteld namens haar partij.
Worden de stedelingen er wel in betrokken? Waarom zijn er geen Friese kunstenaars bij? Mag dit allemaal zomaar? Die hadden we nog niet gehoord.
Fernande Teernstra. Op school zat ze de hele dag omgedraaid in haar bank te kletsen of hartjes in haar Take That-agenda te tekenen.
Om als de bel ging te vragen waar het over ging en of het meetelt voor het rapport.
Haar plaatsgenoot Henk de Boer kwam gisteren met een alternatieve fontein, die helemaal uit lullen bestaat. Ik weet er nog eentje. Rol een CDAgroene tuinslang op artistieke wijze rond een of meer palen.
Zet de kraan aan. Dit geheel noemen we: Spuit 11. Beter nog: 11Spouts.
<|endoftext|>
De man op het bankje had twee brillen op, over elkaar heen, en wees zijn vrouw op een schilderij. ,,Af en toe klopt er iets niet. Zie je dat wel? Die buiging klopt niet, daar klopt de schouder niet van. Kijk maar goed. Waar eindigt de schouder? Waar begint de arm?’’
Een zaal verder huilde een baby. Een suppoost keek op zijn horloge. ,,Hoe laat gaat het mu
seum dicht, meneer?’’, vroeg een bezoekster met een kralenketting.
,,Om vijf uur mevrouw’’, zei hij. ,,Dus nog twintig minuutjes.’’
Nog maar twintig minuutjes om Alma Tadema te bekijken!
,,Waar hangen de drie schilderijen die van Jack Nicholson zijn?’’, vroeg een bezoeker. ,,Dat weten we niet’’, zei conservator Frank van der Velden. ,,Misschien zijn ze ook al niet meer van hem.
Andrew Lloyd Webber heeft er ook een paar, maar wilde ze niet uitlenen.’’
Daar liep kunstliefhebber Hylke Wierda. ,,Ik moet toch nog maar even’’, zei hij. ,,Maar het doet me niet veel. Ik ben niet zo van suikergoed en marsepein.’’
Toch heeft hij thuis een marmeren zuil die van Tadema is geweest, vertelde hij. Gekocht op een veiling. ,,Die zuil staat hier ook op een schilderij’’, zei hij en trok me mee naar een schilderij dat Tadema’s dochter Anna van hun woning had gemaakt. Daar stond inderdaad zo’n gevaarte, bruinrood, met zwarte voet. ,,De verhuizers hadden er een hele hijs aan.’’
Twee vrouwen die naar het Heliogabalusschilderij keken merkten dat de zalen leeg waren geworden. ,,Wij zijn de laatsten zeker’’, zeiden ze. Voor het archief: Friderike uit Peins en Amira uit Utrecht. Frank van der Velden zette het laatste moment op de foto. ,,Ik ga het wel missen, hoor’’, zei hij.
Beneden was een borrel waar iedereen elkaar feliciteerde.
Voldaan, maar ook een tikje Tademoe. 
<|endoftext|>
Zo lees je het woord patriot alleen in geschiedenisboekjes, zo hoor je het zowel bij Donald Trump (,,Als je je hart opent voor patriottisme, is er geen ruimte voor vooroordelen’’) als bij Yale-historicus Timothy Snyder. Vorige week waarschuwde die in deze krant voor Trump en gaf hij twintig tips om een dictatuur te voorkomen.
Nummer 20: ,,Wees een patriot.’’
Wat is patriottisme? De vertaling is vaderlandsliefde, maar het lijkt meer in te houden. Zo ben ik een tevreden Nederlander en vind ik de Afsluitdijk een van de mooiste bouwwerken, maar ben ik een patriot? Of moet ik eerst voor het vaderland sterven?
En waar is dat goed voor?
We gaan te rade bij Samuel Johnson, Engelse geleerde uit de achttiende eeuw. Een scherpe geest, die ze nog steeds Dr. Johnson noemen, en die een boekje schreef dat The patriot heet. Lees even mee: ,,Een man kan als patriot beginnen, maar dan ontevredenheid zaaien, en verhalen vertellen over geheime invloeden, gevaarlijke instituten, aangetaste rechten en naderende overheersing.
Zulk gedrag is geen teken van patriottisme. Het volk opstoken met woede die de provocatie overstijgt tast het publiek geluk aan, vernietigt het zelfs. Iemand die opzettelijk de vrede verstoort heeft geen liefde voor zijn land.’’ Nog een: ,,Het volk is een uiteenlopende en verwarde massa van rijken en armen, wijzen en dommen, goeden en slechten. Voordat we iemand die van het volk houdt patriot kunnen noemen moeten we bekijken welk deel van het volk hij bedoelt.’’
Los van dit boekje deed Johnson ook nog de gevleugelde uitspraak: ,,Patriottisme is de laatste toevlucht van de schurk.’’
Daar kun je toch wel wat mee.
<|endoftext|>
Doordat ik nu een hond heb, kom ik veel in kroegen.
Hij wil overal naar binnen en de horeca speelt daar handig op in door achter de bar trommels te hebben met speciale lekkernijen voor honden. Een paar cafés pakken dat zo goed aan dat het onmogelijk is om er met de hond voorbij te lopen.
Die wurgt zichzelf bijkans in de riem en hoest daarbij als een kameel die een schep zand heeft doorgeslikt.
Dan moet je wel.
Terwijl zo’n dier enkel oog heeft voor de barman, als potentiële bron van lekkers, neem ik dan ook maar iets, een biertje kan geen kwaad, je bent er toch, ook daar moet de kachel branden.
Andere bezoekers beginnen dan meteen over de hond.
,,Is dat die hond waar je wel eens over schrijft?’’, vroeg een man vorige week. ,,Je kunt wel lezen dat je weinig verstand van honden hebt.’’
,,Hij maakt anders geen ongelukkige indruk’’, zei ik. ,,Hij sleept me alleen voortdurend de kroeg in.’’
,,Je moet je dominanter opstellen’’, wist de man. ,,Hij mag bij je thuis zeker ook op de bank zitten?”
Dat mag dus ook al niet.
In een andere kroeg, op een veel later tijdstip, kwam een aangeschoten man naar me toe, die op zijn knieën viel en de hond begon te aaien.
,,Is het een rottweiler?’’, riep hij omhoog.
,,Nee, die zijn toch veel groter?’’, zei ik terug.
,,Hij heeft wel de tekening van een rottweiler’’, zei de man. Hij kwam moeizaam overeind en ging tegen me aan staan.
,,Weet je dat honden ons dom vinden?’’, zei hij. ,,Heel dom.
Want we begrijpen niet wat ze willen. Terwijl zij altijd begrijpen wat wij willen. Daarom vinden ze ons zo dom.’’
Dat kan kloppen. Het maakt inderdaad geen slimme indruk als je je door zo’n klein hondje het café in laat trekken. Maar als je zo’n dier aanziet voor een rottweiler, dat is pas echt dom. 
<|endoftext|>
Manon kijkt op van zichzelf, zegt ze. Sinds ze in augustus met de hormoonbehandeling begon (twee pillen daags, witte testosteronblockers en blauwe oestrogeenpillen) verandert ze.
Ja, lichamelijk natuurlijk ook.
Dat is de bedoeling en dat valt op. Manon Barendsen (27) uit Sneek is bezig vrouw te worden.
Vorig jaar trad ze op als pianist bij de opening van Filmwinter Sneek, en daar werd dat breed bekend. Dit jaar was ze er weer bij en ze heeft al borsten, dus dat gaat goed.
Maar er zijn ook andere veranderingen.
,,Voorheen haalde ik allemaal troepjes en dingetjes in huis, ik was een echte sloddervos’’, vertelt ze. ,,Maar nu haal ik elke week wel een bezem door de kast. Ik heb er meer behoefte aan dat het netjes en schoon is.’’ Was ze als man een nachtmens, nu gaat ze een uur of tien naar bed en staat ze tot haar verbazing ’s morgens op zeven uur alweer op.
Boeken dan. ,,Ik las altijd thrillers en romans en zo, dat interesseert me helemaal niet meer. Ik lees nu vooral vakliteratuur en ik ben veel meer geïnteresseerd in wat er in de wereld gebeurt. Ineens moet ik dagelijks het nieuws zien. Maar televisie kijk ik niet meer, dat heb ik gisteren net afgezegd.’’
Gamen? Neuh. Al kon ze dat als jongen de hele avond met een vriend op de bank doen.
Sport? Voorheen zat ze op karate en liep ze hard. ,,Cardio-achtige dingen. Daar heb ik nu zoiets van: dat hoeft eigenlijk niet.’’ At ze vroeger zo een zak chips leeg, die blieft ze niet meer. Wel is ze zo verzot op chocolade, cake en appeltaart dat ze zichzelf een streng eetregime moest opleggen.
En dan die emoties. Vooral aan het begin van de kuur huilde ze zomaar. ,,Vanmorgen nog, hoorde ik To build a house van Cinematic Orchestra, en ik had de tranen in de ogen.’’
,,Vrienden zeggen, je bent hetzelfde en toch ook weer helemaal niet’’, vat ze samen.
,,Manon is toch echt iemand anders dan wie ik eerst was.’’
Dat Manon een vrouw wordt is duidelijk. Maar wat voor vrouw dat zal zijn is zelfs voor haarzelf nog een verrassing. 
<|endoftext|>
U hoort mij niet Donald Trump vergelijken met iets uit de Tweede Wereldoorlog, ik zou niet durven.
Want Trump is een eerzaam man. Dat zijn ze allemaal in zijn regering, allemaal eerzame mannen. De mensen hebben op Trump gestemd omdat ze er flauw van zijn. Flauw van diplomatiek gedoe, van werkloosheid, van statistiekjes dat het beter
gaat, flauw van rijkaards (behalve eerzame Trump zelf dan), flauw van armelui die hier zomaar heen komen. Fuck de hele klerezooi, zeggen de mensen die op Trump hebben gestemd. Laat hem maar eens tekeer gaan als een stier in de porseleinkast.
Dit weekeinde gooide Trump de Amerikaanse grenzen dicht voor mensen uit Arabische landen (niet de Arabische landen waar hij zakelijke banden mee heeft, of die waar de terroristen van 911 vandaan komen, maar Syrië en zo). Ook al hadden ze hun visum op zak, ze komen er niet in. Alleen christenen uit die landen mogen door, die hebben het al zo zwaar.
Nee, we gaan nu niet vergelijken met de oceaanstomer St.
Louis, die in 1939 vol Joodse vluchtelingen uit Hamburg naar Cuba vertrok. Waar de vluchtelingen niet van boord mochten, net zo min als in het Amerikaanse Florida. Daar voorkwam de kustwacht dat het schip kon binnenvaren. Zodat het uiteindelijk naar Europa terugkeerde.
Van de dik 900 passagiers kwamen 254 om in concentratiekampen.
Zou flauw zijn, die vergelijking.
Of die met Otto Frank, de vader van, die tegen steeds nieuwe bureaucratische bezwaren aanliep, zodat zijn gezin niet naar Amerika kon vluchten. Al die Europese vluchtelingen vormden een gevaar: ze konden van binnenuit de boel opjutten en daar gaat je mooie landje.
Daar gaan we het allemaal niet over hebben, dat zou nergens op slaan. Dit is heel anders.
Trump is een eerzaam man, een man die durft, hij is een stier in de porseleinkast. Het kan zijn dat je aan het eind geen porseleinkast meer hebt en met die stier in je maag zit, maar wie dan leeft, dan zorgt. 
<|endoftext|>
Het zijn de kinderen die dat filmpje zo bijzonder maken. Je blijft naar ze kijken, en zij naar de bruiloftsgasten die een voor een de Leeuwarder synagoge binnengaan.
En naar het bruidspaar, dat in een koetsje door de Sacramentsstraatkomt aanrijden.
Kortgeknipte jongetjes bij de ingang met de handen in de zakken, een stuurs kijkend meisje naast hen kauwt ergens op. Bij het hek staat nog iemand te kauwen. Een meisje staat op haar tenen om een glimp op te vangen van wie er uit de auto stapt. Het is een levendige boel.
Deze week zette het Fries Film Archief een bruiloftsfilmpje online van Mietje Dwinger, een 22-jarige Leeuwarder, en de 29-jarige metaal- en textielhandelaar Barend Boers uit Amsterdam.
Ze trouwden op een frisse, zonnige dinsdag vandaag 76 jaar, 9 maanden en 10 dagen geleden, 18 april 1939. Zelf spreken ze van 29 nisan 5699, want ze waren joods.
Zouden al die kinderen dat ook zijn, vraag je je af. Waarschijnlijk wel, dit was de joodse wijk van Leeuwarden. Toen Ben Troostwijk, de Leeuwarder die de jodenvervolging heeft overleefd, het filmpje deze week zag herkende hij het kauwende meisje. Selma Stoppelman, ze zat bij hem op school. Ze staat als Saartje Stoppelman in de boeken en is op 23 november 1942 in Auschwitz vermoord.
Die dag stond voorop de Leeuwarder Courant dat er wereldwijd ,,betrekkelijke kalmte’’ was nadat de Amerikaanse president Roosevelt met Hitler en Mussolini had gesproken. Betrekkelijk, herhaalde de schrijver. ,,Want de internationale toestand baart evenveel zorg als tevoren.’’
<|endoftext|>
Mark Rutte vindt Nederland een ,,ontzettend gaaf land’’ en adviseert iedereen die er woont: ,,Doe normaal of ga weg.’’
Normaal doen is volgens hem: niet naar conducteurs spugen, niet in groepjes rondhangen en mensen treiteren, geen afval op straat gooien, geen homo’s lastigvallen, geen vrouwen met korte rokjes uitjouwen
en niet zeggen dat gewone Nederlanders racisten zijn. Ik heb vijf van de zes goed, dus ik neem aan dat ik mag blijven. Anders hoor ik het graag.
Maar wat, als je je plekje helemaal niet ontzettend gaaf vindt?
Neem schaatsster Floor van den Brandt, die uit het Brabantse Haarsteeg komt maar in Tjalleberd woont met marathonschaatsers Erwin en Niels Mesu.
Mooi wonen hier, vertelde ze gisteren in Trouw. En ze zijn in Friesland dol op schaatsen, dat is fijn als je er zelf goed in bent.
Maar verder mist ze de gezelligheid van Haarsteeg. Toen ze er tien jaar geleden kwam wonen, vond ze Friesland ,,echt verschrikkelijk’’. Haar moeder vindt Friezen aardig, maar zij krijgt het niet gedaan om zomaar een praatje te maken in een winkel of restaurant. Eén seizoen reed ze in een schaatspak met een Friese vlag: ,,Nou, ik was blij als het weer uit kon.’’
Maar ja, toen kwam de liefde.
Ze heeft ,,helaas’’ een Friese vriend, vertelt ze. Die Fries spreekt. Verstaat ze niks van. ,,Ik vertik het om die taal te leren. Ik moet het wel gaan verstaan, maar daar sta ik zó niet voor open. Ik werd vaak boos als mensen zomaar Fries gingen spreken waar ik bij stond. Als ik kleine kinderen op straat Fries hoor spreken waar ik bij stond, denk ik: doe eens normaal!’’
Ook normaal zijn de reacties op het artikel: de ene twitteraar geeft haar gelijk, de andere vindt dat ze uit Friesland moet ophoepelen.
Maar Mark Rutte en ik vinden: zolang ze niet naar conducteurs spuugt en zo kan ze best van alles vinden en in Tjalleberd blijven wonen. Daar heeft ze trouwens vooral zichzelf mee te pakken. 
<|endoftext|>
Vrijdagavond tijdens de inauguratie van Donald Trump zag ik mijn eerste pussyhat.
Julie, een vriendin uit New York, whatsappte een foto van vrouwen met zulke mutsen op.
Ze zat in de trein naar Washington, om mee te demonstreren in de Women’s March van zaterdag.
Met haar eigen pussyhat en een bord Womens rights are equal rights.
Ze keek op de laptop van haar buurvrouw in de trein mee naar de plechtigheid. Maar bij Trumps speech hadden ze hem uitgezet. ,,Zijn uitdrukking toen hij de eed aflegde was al erg genoeg’’, vond ze. Ik vertelde dat hij heeft gezegd dat iedereen trouw aan Amerika moet worden en een goede patriot geen vooroordelen heeft. Dat klinkt eigenaardig, vond ik.
Julie ook, want ze schreef terug dat de meerderheid van de Amerikanen dit nooit heeft gewild. ,,Vertel dat maar aan iedereen’’, voegde ze toe.
Mij interesseerde vooral die pussyhats. Dat blijken roze mutsen te zijn met twee punten, als kattenoren. Wie er zelf een wil breien, kan het patroon vinden op pussyhatproject.com. Er zijn er in Amerika de afgelopen weken zoveel gebreid dat er een tekort is aan roze wol.
Het is speciaal bedacht voor de mars van zaterdag in Washington.
Ook andere mutsen kunnen, als ze maar roze zijn.
Pussyhats verwijzen naar wat Trump over vrouwen heeft gezegd: ,,Grab them by the pussy.
You can do anything’’. Pak ze bij hun poes, kun je alles doen.
Zaterdag tijdens de mars stuurde Julie nog wat foto’s, er waren een half miljoen mensen, ook mannen droegen mutsen, in allerlei steden werd gedemonstreerd met mutsen op. ,,We hebben dit land vandaag vastgezet’’, mailde ze trots.
De kersverse president twitterde: ,,Waarom hebben die mensen niet gestemd?’’ Dat klinkt alsof hij, om het plat te zeggen, door al die pussyhats toch wat op zijn pik getrapt is. 
<|endoftext|>
De Vrouwen van Nu van Hallum, Ferwert, Blije en Holwerd zijn te beleefd om er wat van te zeggen, maar ik was woensdagavond helemaal verkeerd gekleed. Ik droeg een beige katoenen broek, merk Alberto, permanent stretch and cool fit volgens een tekst in de broekband.
Van die broek gaat - ik noem de dingen maar bij de naam - de gulp te pas en te onpas open.
Het lopertje waar je hem mee opent en sluit is een beetje lam.
,,Ben je zenuwachtig’’, wilde een van de Vrouwen van Nu weten, voordat ik aan mijn praatje over de krant en de journalistiek begon.
,,Zo lang mijn gulp niet openstaat kan er niks misgaan’’, zei ik. Ik had het juist nog gecheckt.
Had ze ook wel eens meegemaakt, vertelde ze, toen ze nog op een cruiseschip werkte. Daar trad een zanger op, een Amerikaan, die zijn show begon met Big spender. ,,Echt een mooie man’’, zei de vrouw. ,,Maar zijn gulp stond wagenwijd open. Ik kan dat lied nooit meer horen zonder aan die man te denken.’’
,,Heb je niks gezegd?’’, vroeg een andere Vrouw van Nu. Nee, dat was ook weer zoiets. Moet je dat doen terwijl zo’n man uit volle borst ,,Wouldn’t you like to have fun, fun, fun’’ zingt? Of juist wachten tot het nummer voorbij is en dan discreet naar je eigen kruis of het zijne wijzen?
In zulke gevallen is niks doen nog het beste, daar waren beide Vrouwen van Nu het over eens.
Terwijl ik stond te praten over dit soort columns, over hoe de Leeuwarder Courant al in 1752 is opgericht en dat er sinds 2002 een speciaal herdenkingsputdeksel ligt in de Leeuwarder Peperstraat, voelde ik af en toe discreet of de rits nog dicht zat.
Een deel van de avond stond ik achter een katheder, dan kon het wat lijden. Maar nu en dan liep ik door de zaal en dan moet je je zaakjes goed voor elkaar hebben. Want ze hebben zoiets heus wel door. Al zal ze er niks van zeggen, een goede Vrouw van Nu is niet van gisteren. 
<|endoftext|>
In Cosmos, drie jaar geleden op tv, nam sterrenkundige Neil deGrasse Tyson de kijker mee door de wetenschap, van de klassieke oudheid zo het heelal in. Heerlijke serie. (Minder heerlijk natuurlijk dan de eerste Cosmos uit 1980 met astronoom Carl Sagan, die zo prachtig billion en million zegt).
In aflevering drie nam deGrasse Tyson ons mee naar een
brede zwerm gesteente, sneeuw en ijs, haast een lichtjaar van de zon af, als een wazige rand om ons zonnestelsel. ,,Het heet de Oortwolk’’, zei hij. ,,Naar Jan Oort, de Nederlandse sterrenkundige die het bestaan in 1950 voorspelde.’’
En hop! Met speciale effecten verscheen een magere man met een lange jas en een vilten gleufhoed.
Daar had je Oort. Op een ereplaatsje tussen Newton, Einstein en anderen in een Amerikaanse wetenschapsserie.
Oort dacht na over de paradox van kometen: ze botsen al miljoenen jaren op planeten, hun ijsklomp ismelt omdat ze steeds zonnen passeren, ze schieten uit hun baan de oneindige ruimte in. En toch blijven ze maar komen. Oort rekende uit hoe vaak en kwam zo tot zijn stelling dat er een bolle schil van ruimtegruis om de zon hangt, van lichtjaren breed. De Oortwolk.
Wolk klinkt massiever dan het is, want de brokstukken zweven net zo ver van elkaar af als wij van Saturnus.
Oort pionierde andere dingen, die deGrasse Tyson ook vol ontzag opsomde. En dan komt zijn slotopmerking: ,,Zegt het feit dat de meesten van ons de namen van massamoordenaars kennen maar nooit van Jan Oort hebben gehoord iets over ons?’’
Dat was rechtstreeks aan mij gericht, ik kende de naam van Oort ook niet. Dus ging ik het weekeinde na de uitzending dadelijk naar Franeker, waar Oort is geboren. Op zijn geboortehuis hangt een bordje.
Morgen wordt er een fontein in Franeker gepresenteerd die aan Oort gewijd is. Hoog tijd. Als hij tussen de 450 meter en 15 kilometer vanaf het Planetarium komt, klopt het helemaal. Wie belt Neil deGrasse Tyson even voor de onthulling? 
<|endoftext|>
Gerbrand Bakker, schrijver van Boven is het stil, was gistermiddag in het Historisch Centrum Leeuwarden.
De bezoekers daar zijn dol op Leeuwarden en meestal een tikje nostalgisch. Als zij het voor het zeggen hadden, werd vandaag nog de watertoren aan de Schrans herbouwd.
Gerbrand Bakker heeft dat niet. Hij woonde begin jaren tachtig op kamers aan De Meenthe en vond het afgrijselijk. ,,Er is geen ander woord voor’’, schrijft hij in Jasper en zijn knecht, een zeer lezenswaardig boek dat onlangs uitkwam in dagboekserie Privé-domein. (Jasper is zijn hond).
Het fleurde iets op toen hij naar de Beijerstraat verhuisde en stage liep bij het Fries Film Circuit. Maar echt florissant zou het nooit worden.
Hij troostte zich bij studentensociëteit Wolwêze met de gratis drank die hij er als barman kreeg. Meestal dronk hij Campari, dat hij in het boek ,,rode, dunne kots’’ noemt. Verder was uitgaan in Leeuwarden begin jaren tachtig geen pretje, er was veel agressie en elk weekeinde wel een knokpartij.
Bakker studeerde destijds aan de Agogische Academie Friesland, was depressief en probeerde daar zelf uit te komen. ,,Ik heb toen - en dat is nooit meer voorbijgegaan - een vreselijke hekel aan Leeuwarden gekregen’’, schrijft hij.
Dit was dan ook een van de weinige dagen dat hij er even terug was. Hij was zaterdag al gekomen en logeerde bij een vriendin. Konden ze ‘s avonds leuk naar een voorstelling in de Harmonie of zo. In haast veertig jaar is de stad toch echt wel leuker geworden.
,,Maar er was helemaal niets te doen’’, vertelde Bakker. De Harmonie was zelfs dicht. Ze belandden in het Filmhuis bij Nocturnal animals. Op de wandeling naar huis passeerden wat lawaaiige jongens in een auto.
Boven kan het stil zijn, maar hieronder is ook niet altijd veel te beleven.
<|endoftext|>
Naast me in de broodjeszaak stond een vrouw met het haar van iemand die pas met roken is gestopt. Zij droeg stoere bergschoenen met veters tot bijna aan de knie aan toe en een rugzak. Ze was niet heel lang, dus ze moest omhoog kijken naar de foto’s van belegde broodjes die achter de toonbank hangen.
,,Wat voor broodje wilt u?’’, vroeg de bakker, een knaap van een jaar of twintig. Voor haar in de vitrine lag een rij driehoekige en ronde bolletjes waar ze uit kon kiezen.
,,Heb je speltbrood?’’, vroeg ze.
,,Jawel’’, zei de bakker en liep naar een vitrine verderop.
Ik voelde dat dit mis zou gaan.
Mensen die om spelt vragen zijn vaak fundamentalisten. De bakker kwam terug met een speltbol die er niet eens als een versteende drol uitzag en zette er het broodmes in.
,,Dat mag niet!’’, riep de vrouw meteen. ,,Je legt het op de plank waar jij ook andere broodjes op hebt gesneden. Daar zitten gluten in. Dat mag niet bij elkaar komen.’’
De jongen keek haar verschrikt aan, ze sprak op luide, bestraffende toon. ,,Mij kan het niet schelen’’, ging ze door. ,,Ik persoonlijk kan gluten wel verdragen.
Ik vertel het aan jou omdat je er weinig van afweet.
Nu weet je het voor de volgende keer. Als iemand allergisch is dan kan het heel erg misgaan.’’
,,In spelt zitten toch ook gluten?’’, zei iemand achter haar in de rij, misschien als steun voor de bakker die was gaan blozen.
,,Dat zijn andere gluten’’’, verbeterde de vrouw. ,,Wat hij doet is helemaal verkeerd. Er moet een apart plankje voor komen. In molens doen ze het ook vaak verkeerd, daar malen ze alles maar door elkaar.’’
De bakker belegde haar broodje zwijgend. Spelt is niet alleen smerig om te eten, het tast denk ik ook de hersenen aan. Of in elk geval de goede manieren. 
<|endoftext|>
Les 1: Drank. Negen jaar geleden raakte het in zwang om op recepties geen alcohol te schenken. Veel gezonder immers. De afgelopen dagen was ik op vier nieuwjaarsrecepties (vliegbasis, historische vereniging Aed Levwerd, provincie, Leeuwarden) en ik kan melden: die mode is voorbij. Bier en wijn kunnen weer.
Les 2: Muziek. Was er alleen bij Leeuwarden. Ook al waren dat Twarres, jazzpianist Jochem Le Cointre en bassist Jaap Ruerd Oosterhaven: niet meer doen.
Iedereen was schor van het erbovenuit praten.
Les 3: Speeches. Op de basis ging het over veiligheid, bij de provincie over vrijheid, bij Leeuwarden over vrijwilligers. Bij Aed Levwerd werd wel geouwehoerd maar niet gespeecht.
Les 4: Happy Socks. Dat zou in zijn: volwassen kerels met kleurige kindersokken. Een paar politici vroeg ik om hun broekspijp op te trekken. Geen blije sok gezien.
Les 5: Hapjes. Bij de vliegbasis gaan ze gul rond met kaassoufflés en is er een warm en koud buffet. Bij Aed Levwerd hebben we geen bitterbal gezien, de schotels haalden het eind van de ruimte niet.
Bij de gemeente waren ze wel, lekker knapperig, en er kwam pasta achteraan. De provincie had vegetarische bitterballen met vulling van rode biet. ,,Dit is geen bitterbal!’’, riep een receptieganger boos uit. ,,Dit is gekaanstekerij!’’
Les 6: Carnaval. Bij de provincie waren als vanouds de Oeletoeters van Sneek. Maar bij Leeuwarden ontbrak de Olde Bereleut. Zit de klad erin?
Les 7: Tactisch handenschudden.
In Leeuwarden trok een lange stoet bezoekers handenschuddend langs burgemeester en wethouders. ,,Hoef je niet te doen’’, zei een pragmatische receptieganger. ,,Zonde van de moeite. In maart zijn de landelijke verkiezingen, daar verliest de PvdA flink zetels. Bij de gemeenteraadsverkiezingen gebeurt dat dan ook. Dan zie je dat het hele college hier verandert.’’
<|endoftext|>
Wat een schrik, zaterdagavond.
De hond die ik sinds kort heb zou wel eens homoseksueel kunnen zijn.
In het asiel van Sneek hebben ze daar met geen woord over gerept toen we hem ophaalden voor mijn vader. Daar hoorden we alleen dat hij niet met Duitse herders overweg kan en in het verleden altijd in een bench heeft gezeten.
En in eerste instantie heeft hij er zelf ook nooit iets van laten blijken. Hij rent als een krankzinnige over het strand en snuffelt overal aan, als elke andere hond. Wel eigenaardig: hij geeft
niks om weggegooide ballen of takken. Haal die zelf maar op, denkt hij als je zo’n ding weggooit.
Hij is meer van knuffelen en tegen je aan slapen op de bank als je Westworld of Mr.
Robot kijkt. Maar dan nog, wie zoekt daar nu iets achter.
Hij gaat ook graag naar het café, dat wil zeggen, hij trekt mij mee naar die cafés waarvan hij weet dat er achter de bar hondenkoekjes liggen.
In het café van zaterdag was een ander hondje, van de eigenares.
Een ex-reu, legde ze uit.
De twee snuffelden aan elkaar en begonnen toen met iets dat nog het meest weghad van een worstelwedstrijd: ze stonden op de achterpoten en probeerden elkaar met de voorpoten eronder te krijgen. Soms was het net of ze dansten.
,,Dat gaan om dominantie’’, zeiden de hondenkenners. Maar al snel ging het heel anders en maakten ze paarbewegingen tegen elkaar aan. Ook de ex-reu deed volop mee. Dat ging wel een uur door, worstelen, dansen, paren. Aan het eind hingen de tongen uit de bek. Je kunt het dominantie noemen, maar de cafébezoekers hadden er een ander woord voor. Deze honden waren uit de bench gekomen.
Dat geeft natuurlijk problemen in de machohondenwereld.
Thuis heb ik hem daarom meteen uit de Bijbel voorgelezen uit Leviticus (20 vers 13) en uit de Koran over de profeet Lot. Baat het niet dan schaadt het niet.
Ook zijn we een eind wezen lopen, zodat de zondige gedachten uit zijn kopje konden waaien.
Hij snuffelde weer overal aan, als elke andere hond.
Misschien is het enkel een fase geweest. In cafés gebeuren wel meer rare dingen. 
<|endoftext|>
Zet Aly van der Mark op de Oldehove en ze wijst zo de beukenbomen aan die Gerrit Vlaskamp in de stad heeft geplant. Want Gerrit Vlaskamp is haar grote liefde.
Niet dat ze hem ooit heeft ontmoet want hij leefde in de negentiende eeuw, maar ze schreef een boek over de tuinarchitect, was betrokken bij tentoonstellingen en spoorde werk van hem op. Hij legde het Vossepark in Leeuwarden aan en de Wilhelminaparken van Grou en Sneek, maar ook tuinen voor bemiddelde Friezen. In Leeuwarden alleen al 42. Niet alles is er nog, maar wel de tuin van het Sint Anthony Gasthuis aan het Perkswaltje.
Daar wilde Van der Mark met me naartoe om me terecht te wijzen. Woensdag schreef ik in deze column over de boom die daar gekapt is. Ik had hem zelf omver zien gaan, op de website van de bomenstichting las ik dat het een monumentale treurbeuk is.
,,Die website, daar klopt niks van’’, mopperde Van der Mark.
Ze wachtte me op tussen de resten van de gekapte boom.
,,Dit is gewoon een rode beuk.
Vlaskamp noemde het een zwarte beuk. De treurbeuk staat er nog, loop maar mee.’’
Verderop in de tuin stond de boom als een reuzenparasol met omlaaghangende takken. ,,Dit is hem’’, zei Van der Mark, trots of ze hem zojuist had geplant. ,,De treurbeuk. De mooiste boom die hier staat. Als er blaadjes aan zitten en je ziet hem vanuit de lucht is het net een liggende olifant.’’ De zwarte beuk kostte in 1890 1,25 gulden, blijkt uit de aanschaflijst van Vlaskamp.
Deze treurbeuk was toen 2 gulden.
We waren de enigen die ernaar keken, verderop rookte iemand een sigaretje. Twee dames visten een stronkje uit het kapafval en namen het mee in de auto.
Thuis kon ik er op Google Maps geen olifant in herkennen. 
<|endoftext|>
Kijk onderop deze pagina.
Daar wordt een treurbeuk omvergetrokken die bij het Sint Anthony Gasthuis stond. Een treurbeuk, ik hoorde het ook voor het eerst, is een beuk met hangende takken, ook wel fagus sylvatica pendula.
Deze was 16 meter hoog en als je hem zou willen omarmen moest je minstens met zijn drieën zijn.
Zo’n 150 jaar geleden is hij geplant. De auto, de wereldoorlog en het monumentale-bomenregister moesten nog uitgevonden worden.
Toen ik langsliep met de hond, sjorden ze aan de stam met een lange kabel. In de lucht het gejank van kettingzagen, een groepje mensen keek toe. Dikke afgezaagde takken lagen rond de kaalgehakte stam, die er uitzag als een machteloze stomp. Onderop zat aan beide kanten een diepe kerf.
,,De boom is ziek’’, zei een mevrouw die alles met haar telefoon vastlegde.
,,Wat mankeert hem?’’, vroeg ik bezorgd. Want je weet maar nooit of het besmettelijk is. De vogels zijn ook al niet in orde.
,,Hij heeft allerlei ziektes’’, zei een man. ,,Overal.’’ Hij had er meer kijk op dan ik, want ik vond de boom er niet ziek uitzien.
De frisgele plekken waar de takken hadden gezeten zagen er ronduit sappig uit. Maar ik ben geen bomendokter.
Daar begon het echte trekken.
Twee mannen met gehoorbeschermers hingen aan het touw, een derde zette de kettingzaag in de al gemaakte kerf. De treurbeuk kraakte en viel op een bed van zijn eigen takken. De straat schudde ervan. Ik was net op tijd om het te filmen (staat op lc.nl).
Een man met een sjaal stelde zich aan me voor als Ronald van der Zwaag, stadsmeubelmaker.
Hij krijgt de stronk en wil er een tafel van maken.
,,Er komt weer een boom’’, zei de vrouw met telefoon. ,,Zie je die daar?’’, ze wees naar een stok verderop in de grond. ,,Zo een planten we hier ook.’’ Nog anderhalve eeuw, dan zie je er niks meer van. 
<|endoftext|>
Alweer een historische dag, vandaag. Op 2 januari 1967 werd om vijf minuten voor zeven ’s avonds de commerciële televisie geboren.
Toen, vandaag een halve eeuw geleden dus, was de allereerste uitzending van STER-reclame.
Reclame op de televisie! Bijna acht jaar had de politiek er over gediscussieerd, de kranten stonden er vol van. Onder meer over
de regels die dit monster in toom moesten houden. Alleen op uitzending op werkdagen en zaterdagmiddag en wie in vaste dienst bij de omroepen was mocht er niet in voorkomen.
Het duurst waren de minuten rond het achtuurjournaal, 272 gulden (123 euro), minuten die nu 12.120 euro kosten.
De wet stond maar 180 minuten per week toe, dus de STER had iets te verdelen. ,,Als de wasmiddelenfabrikanten de zendtijd gekregen zouden hebben die zij gevraagd hadden, zouden er het hele jaar door alleen filmpjes over wasmiddelen te zien zijn geweest’’, vertelde STER-directeur George Vogelaar.
Hij lette ook op de kwaliteit van de filmpjes: ,,De puur slechte, de ordinaire, willen we eruit hebben op den duur.’’
Dat het een historisch moment was, maakte de eerste reclame (alles staat op YouTube) al duidelijk. Die begon met klokgetik en een stem, die zei: ,,Zeven seconden geleden begon de reclame op de televisie. U wist het uit de krant. Dezelfde krant die u elke dag al het nieuws brengt van overal. Leg nu uw krant even opzij en kijk naar de reclame op uw beeldbuis. U kunt straks immers rustig verder lezen, want uw krant kunt u niet missen. Geen dag!’’
Daarna volgden Gerobestek, Ramses Shaffy die na drie uur zingen nieuwe energie kreeg van een Kwattareep, kwartettende kinderen met spellen van Jumbo, smeerkaas van Eyssen, Zenithhorloges en ten slotte Synthraciet, ,,goedkoper dan gewone anthraciet’’. Zo onschuldig begon de commercialisering van de publieke televisie. 
<|endoftext|>
﻿Als je flauw wilt doen, kun je zeggen dat op zoiets als het Noordelijk Film Festival eigenlijk maar een paar films draaien. Een stuk of zeven, die simpel zijn samen te vatten. 1: Pubers zijn dwars en verzetten zich, tegen hun ouders bijvoorbeeld, of tegen de hele wereld. 2: Iemand maakt een bijna onmogelijke reis, om iets recht te zetten of zichzelf te vinden en komt onderweg van alles tegen. 3: Een relatie ontstaat. 4: een relatie valt uit elkaar. 5: Wrede gebeurtenissen door de ogen van een kind. 6: De hoofdpersoon beschikt over wonderlijke krachten. 7: Een onwaarschijnlijk duo komt dichter tot elkaar.
Het klopt nooit helemaal, maar je komt er een eind mee. Je kunt het ook toepassen op wat er in de bioscopen en op Netflix te zien is.
Mijn pake zou zijn handen dichtknijpen als hij dit zou kunnen lezen. Die vond vroeger televisie al niks, behalve het achtuur-journaal dan. De rest was allemaal piefpafpoeffilms vond hij, je kon beter een boek lezen. Zie je wel, zou hij nu zeggen, eindelijk heeft die jongen door dat het allemaal hetzelfde is en dat hij zijn tijd met al dat kijken zit te verdoen. Dat dat bij pake thuis toch lukte kwam door tussenkomst van beppe, die net als ik ook graag Hawaii Five-0 keek, of de avonturen van agent Maxwell Smart.
Pakes samenvatting van alle films zit er net zo naast als de mijne hierboven. De verhalen die films vertellen kun je wel in een paar regeltjes vangen, maar de manier waarop verteld wordt niet. Daarom ga ik, nu deze column een tijdje plaatsmaakt voor iets anders, lekker films en series kijken. Tussendoor lees ik wel een boek. Later! 
<|endoftext|>
Boven de ingang van mijn huisarts hing een A4’tje met UIT. Auto’s reden af en aan, er stapten allerlei oude mensen uit.
Van twee tot vijf was hier Gratis Inenten Tegen de Griep voor Zestigplussers. Tot die groep behoor ik sinds kort, al schrik ik ervan wanneer ik dat zo opschrijf. Want het is ouder dan ik mijn vader vond toen hij jonger was dan ik nu ben. Maar vooruit, ontkennen is zinloos, de prik is gratis en gezond bovendien.
Wie weet zou het nog leerzaam worden ook, want je treft er mensen met ruime ervaring in het zestigplus-zijn.
Dus ik gaf mijn ogen eens goed de kost. Voor me liep een vrouw met sluik haar en een dun plekje op haar achterhoofd, in een wijde broek die van fluweel leek. De vrouw naast me had grijs haar en een gedrongen, gezette man die enkel een Tshirt droeg, waarschijnlijk omdat dat praktisch zou zijn bij het inenten. Veel makkelijke schoenen, veel Fries. We waren tenslotte in Drachten, in een wijk vol oude arbeiderswoninkjes die misschien bewaard blijven, daar worden zelfs petities voor ondertekend.
In het halletje onder het bordje UIT was het verwarrend druk.
Je moest er een brief inleveren, daar kreeg je een formulier voor terug dat je ter plekke ingevuld en ondertekend weer in moest leveren en tegelijk stonden er twee artsen wenkend klaar met bakken vol wegwerpspuitjes. Het was prikken en wegwezen, prikken en wegwezen.
,,Dit is een cocktail van drie’’, zei de dokter en toen was ik al geprikt. ,,Als er geen rare Mexicaanse griep komt heb je hier het hele jaar genoeg aan.’’
Meteen kon ik weer naar buiten. Leerzaam? Wel een beetje: Mensen van boven de zestig hebben geen tijd te verliezen. 
<|endoftext|>
De Democratische senator van North Dakota heet Heidi Heitkamp. Ze is van Duitse afkomst, vandaar.
Voor filmkenners: North Dakota is de staat van Fargo.
Ze is voor het homohuwelijk en wapenbezit en ze staat bekend als iemand die zegt wat ze denkt. ,,Probeer nooit tussenbeide te komen tussen een vrouw die de overgang heeft gehad en wat zij als een goed idee beschouwt’’, heeft ze gezegd.
Soms valt dat slecht, want ze heeft tegen de benoeming gestemd van Brett Kavanaugh in het Amerikaanse hooggerechtshof.
Die man die beschuldigd werd van aanranding. Zij heeft met slachtoffers gewerkt, vertelde ze, en haar moeder heeft ook zoiets meegemaakt.
Mogelijk is Heidi vanaf vandaag geen senator meer. Zes jaar geleden was haar verkiezing al op het nippertje. Dat ze het haalde lag mede aan de stemmen van wat wij vroeger indianen noemden. Maar veel van die native Americans konden gisteren niet stemmen. Een groot deel van de Sioux, Chippewa, Mandan, Hidatsa en Arikara van North Dakota wonen in reservaten en hebben daar enkel een postbus.
Dat was tot voor kort geen probleem, maar vanaf 9 oktober moeten ze een adres kunnen tonen, anders wordt er niet gestemd. Republikeinen stuurden daar al sinds 2013 op aan en nu is het een vereiste. Wie daar een complot in wil zien mag dat.
Dat is een boeiend onderdeel van de Amerikaanse politiek: het sleutelen aan de regels over hoe je moet stemmen en wie er mag stemmen is haast even belangrijk als het stemmen zelf.
Ook al levert dat geklooi minieme percentages op, alles is meegenomen voor wie democratie ziet als een mogelijkheid om macht te krijgen en te houden.
Pech voor Heidi, maar nog meer voor de oorspronkelijke inwoners van North Dakota. Die hebben alweer iets moeten inleveren aan de immigranten van hun land. 
<|endoftext|>
Na dik anderhalve eeuw wielrijden weten we nog steeds niet waarom een fiets fiets heet. En waarom dat woord zo snel is ingeburgerd.
Het sloeg meer aan dan rijwiel, zoals de vélocipède in Nederland officieel werd vertaald. Rijwiel is tot 1968 in wetsteksten gebruikt.
Zo’n alledaags woord en we weten er niks van, dat is fascinerend.
Dat vinden ze ook bij het online tijdschrift Neerlandistiek.
Daar is het gesprek deze week weer op gang gebracht door iemand met twee nieuwe fietstheorieën.
Een met Viez, een Duits woord voor appelwijn, de andere gebaseerd op ondermelk, dat in het Brabants ook fiets heet. Ondermelk is melk waar het vet is uitgeslingerd in een soort centrifuge. Dat gaat soms met voetaandrijving, net als bij een fiets, is het idee.
Erg vergezocht, maar dat zijn de meeste verklaringen. Jaren terug kreeg ik Fiets!, een boekje van Ewoud Sanders, die alles op een rij heeft gezet. Want over het woord wordt al meer dan een eeuw gespeculeerd.
Er zit zelfs een Fries in die discussie, Edo Bergsma, in de negentiende eeuw gemeentesecretaris in Leeuwarden. In de Kampioen, toen nog een blad voor fietsers, melde hij dat het woord in de Friese hoofdstad in 1871 al heel gewoon was.
Komt het van rijwielhandelaar Eli Viets uit Wageningen?
Nee, want het woord is ouder dan zijn winkel. Bootst het de klank van een fiets na? Dat is een theorie van iemand die slecht naar fietsen heeft geluisterd.
Komt het van het Duitse Vice-Pferd (vervangpaard)? Onwaarschijnlijk.
Of van vietsen, streektaal voor snel bewegen?
Het is duidelijk dat we nog een flink eind zullen moeten fietsen voor we bij de finish van deze discussie zijn. 
<|endoftext|>
asing walthaus Deze week is Klaas Bruinsma overleden, de beminnelijke man die een groot deel van de wereldliteratuur in het Fries heeft vertaald. Hij heette net zo als Klaas Bruinsma, de drugsbaron die ze de De Dominee noemden en die in 1991 is vermoord.
In 2003 vroeg ik hem daarnaar in boekhandel De Tille, waar ik hem trof. Ik vond het terug op mijn eigen weblog. Hij zat een kort gedicht te schrijven voor de presentatie begon. Over zijn schouder las ik stiekem mee, hij heeft het ouderwets sierlijke handschrift dat jarenlang voor de klas staan verraadt.
,,Wêr lizze, freon, de woartels fan de skiednis'', ging het, ,,fan’t folk, dat us it leafste en djoerst op ierd’ is? / Djip as de libbenssoppen fan it hert, / dat syn geheimen hoeden fol earbiednis.’’
Hij ondertekende lichtvoetig: ,,Klaas Bruinsma, nee, net die oare, dy is al dea.’’
,,Heeft U daar veel last van?’’, wilde ik bij de wijn na afloop weten. ,,Beginnen mensen daar vaak over?’’
Al twaalf jaar, zei hij, en hij vond het wel vermakelijk. ,,Heeft u ook een reddingboot die Neeltje Jacoba heet?’’, vroeg ik er achteraan. ,,Myn reddingboat hjit humor'', antwoordde hij spits.
Twaalf jaar geleden, zei hij, ging hij saté halen bij de Chinees in Balk. Om de tijd te doden bladerde hij in de Panorama.
Daar stond een verhaal in over de andere Klaas Bruinsma, die het loodje had gelegd. ,,Ik hie noch nea fan de man heard’’, zei Klaas Bruinsma.
Hij las gefascineerd door en kwam er zo achter dat er ook een boek over zijn naamgenoot bestond, De Dominee. Hij ging dadelijk naar de boekhandel in Balk, waar er drie lagen. Hij kocht ze alle drie. Zo voorkwam hij dat anderen in Gaasterland het uit zouden vinden. 
<|endoftext|>
Wat u hebt gedaan tijdens de herfstvakantie weet ik niet, maar zelf heb ik elke dag verstopt gezeten in een preekstoel.
Preciezer: het spreekgestoelte van de hervormde kerk in Hollum.
Het is de oudste kerk van Ameland, vertelt men mij, en de eiken kansel is uit de late zeventiende eeuw. Er ligt een stukje vloerbedekking in, kan ik uit eigen waarneming melden.
Dat ik daar zat, komt door Cornelis Pieter Sorgdrager. Dat is een eilander die tussen 1779 en 1826 alles heeft genoteerd wat hem belangrijk voorkwam.
Zowel dat het een zachte winter was als dat Lodewijk de Zestiende in Frankrijk is onthoofd en de stradavidsvaarders weer zijn uitgevaren. Daarmee bedoelde hij Straat Davis-vaarders, schepen die walvissen joegen in Davis Strait bij Groenland. Blijkbaar heeft hij het woord nooit goed begrepen.
Van buiten moet het een mooie preekstoel zijn, met snijwerk, een oude bijbel en een geelkoperen kandelaar, maar vanaf het kleedje binnen zie je daar weinig van. Het enige dat je goed ziet is het klankbord, dat als een deksel boven de kansel hangt. Verder kaal hout en een een verborgen schakelaartje dat ik een week lang niet heb aangeraakt, ook al was de verleiding soms gigantisch.
Buiten mijn eikenhouten cocon klonken geroezemoes, een welkomstwoord, muziek en een koor. Want ik zat hier als onderdeel van muziektheater Paardenkracht Mannenmoed, een stuk over jutters, redders en het eiland. Na lied nummer twee moest ik opstaan en voorlezen uit Sorgdragers Memoriboeck.
Tot die tijd zat ik daar stilletjes verscholen naar het rumoer van de rest van de wereld te luisteren.
Net als Sorgdrager twee eeuwen eerder op dit eiland. 
<|endoftext|>
Kijk nog maar eens goed.
Het kan nog net, in de laatste dagen van de Eschertentoonstelling. Kijk naar die houtsnede Dag en nacht, die op alle posters staat en heel groot op de gevel van het Fries Museum hangt. Er is iets in dat me ergert sinds ik het voor het eerst zag, en nu zie ik het altijd.
Escher maakte dit in 1938. Zijn vader twijfelde, lezen we in de biografie van Wim Hazeu. Voor zoiets zou zijn zoon nooit 50 gulden per afdruk kunnen vragen, schreef vader bezorgd.
Inderdaad stonden de kopers destijds niet in de rij.
U kent het ongetwijfeld. Witte vogels vliegen over een polder, en in hun tussenruimtes ontstaan zwarte vogels. Naar beneden gaan de vogels over in weilanden.
Beneden liggen ook stadjes aan de rivier, er vaart een vrachtschip met lading, er is een molen, er zijn lanen met bomen.
Heel Denkend aan Holland allemaal.
Dat landschap heeft Escher secuur gespiegeld: boompje voor boompje, huisje voor huisje staat alles er twee keer op. Een keer bij daglicht, een keer ’s nachts.
Dat Escher daarbij een beetje met die vogels/weilanden heeft moeten smokkelen om het goed te krijgen, ligt voor de hand.
Maar de velden in de bocht van de rivier heeft hij zonder aanleiding sterk van elkaar laten afwijken.
Hierboven staan ze naast elkaar (de ene is ‘teruggespiegeld’) als een Zoek de verschillenplaatje.
Dan is meteen duidelijk hoe anders die velden zijn.
Raar hè? Als ik naar deze houtsnede kijk, zie ik niks anders meer. Het is een verschil van dag en nacht geworden. 
<|endoftext|>
Midden in de vrolijke clip van Skibidi zit een pauze. Het muziekje, even aanstekelijk en mal als een kinderliedje, is kort gestopt. In een parkje zien we twee meisjes een rondedansje doen met twee katten. Daarna gaat Skibidi weer verder.
Het is absurd, zoals alles aan dit liedje van de Russische band Little Big. Sinds het begin deze maand op YouTube is gezet, ben ik er verslaafd aan. Het is zo onnozel en vrolijk dat ik er maar niet mee kan ophouden. Zelfs nu ik dit tik, galmt het refrein Skibidi wapapa / Skibidi wapapapapa alweer in mijn hoofd.
Het begint met het kraaien van een haan, dat overgaat in de muziek (waar ook hondengeblaf en kikkergekwaak in zit). We zien zanger Ilja Proesikin door Sint-Petersburg lopen, op een rare manier. Wijdbeens en met de voorarmen in een soort roerbeweging.
Iedereen die hij onderweg tegenkomt, loopt zo, baby’s liggen zo in de kinderwagen, honden bewegen ritmisch mee. Hij koopt een fles wodka, maar drinken wil niet als je zo schokkerig beweegt.
Hij doucht bij zijn vriendin, gaat al dansend met haar in bed liggen, treft met zijn maten een straatbende, en aan het eind staat de hele stad dat dansje te doen. Zelfs de flatgebouwen in de verte en Godzilla bewegen mee.
Inmiddels is het liedje overal opgepikt, en maken jan en alleman hun eigen filmpjes met die danspassen - skibidi challenge noemen ze het. Sportclubs in kleedkamers, mensen op kantoren, groepen op straat, in winkels.
Er is er zelfs al eentje met Darth Vader. Wat een onbedaarlijke pret.
Ga er maar naar kijken. Het is aanstekelijk, ik waarschuw vast.
Misschien is het een poging van de Russen om onze breinen te hacken, maar op deze manier mag dat van mij. Wapapapapa. 
<|endoftext|>
Soms hangt bij mensen thuis een tekstbord dat begint met In dit huis, gevolgd door dingen als zeggen we sorry, vergeven we, geven we knuffels.
Dat gebodsbord moet voorkomen dat huisgenoten zich misdragen.
In elkaars koffie spugen, pubers meegeven aan rondreizende kermisgasten, moeder dumpen voor een jonge vriendin.
Een blik op het bord en je weet: oh ja, in dit huis doen we dat immers niet. Het bord is een veiligheidsmaatregel. Zou het er niet hangen, dan werd het in dit huis een janboel.
Zo’n bord heeft Friesland ook nodig, weet ik nu. Dat zei journalist Marijke Roskam zaterdag bij de bijeenkomst F)rede fan Fryslân in de Prinsentuin. Welwillende mensen zwaaiden met Friese vlaggetjes, in een goed bedoelde actie tegen de vlaggenzwaaierij van een week eerder.
Net als toen waren ook de bezoekers hier het met elkaar eens.
Die oproep van Marijke Roskam had ik niet zien aankomen.
Wel het Elly en Rikkert-gehalte van de bijeenkomst, met speeches over vrijheid van de een die alleen kan bestaan bij gratie van de vrijheid van een ander, muziek om mee te zingen en de oproep om na afloop je buur een hand te geven en te vragen: ,,Wat vond je ervan?’’
Nou buurvrouw, dat van dat bord vond ik dus wel interessant.
Wat daar dan op moet staan. In dit huis (lees Friesland) luisteren we naar elkaar? In dit huis laten we de lui maar rabje?
In dit huis zingen we niet, maar rekenen? In dit huis knielen we alleen voor God? In dit huis zijn we liever dood dan slaaf? In dit huis vinden we dit huis het beste huis fan’e ierde? We lezen het straks vast, op de plekken waar nu nog 2018-vaandels wapperen. 
<|endoftext|>
Vorige week liepen de hond en ik tussen vaandelzwaaiers op het Zaailand.
Ze droegen Friese vlaggen met zich mee, er was een trommelaar, uit volle borst zongen ze Frysk bloed tsjoch op en Moai sûnder wjergea binne de Wâlden.
Ik zag een dichter en een oudcollega, journalist Wierd Duk liep bijna arm in arm met Jenny Douwes vooraan in een processie naar de trappen van het Paleis van Justitie.
Dat was de Zaailandgroep.
Het ging ze om verzet, behoud van tradities en een kinderfeest, al deden hier geen kinderen mee. Ik vond het een beetje bedreigend. Dat vind ik snel van groepen die de indruk wekken dat je het maar beter met ze eens kunt zijn. Maar Remi van de koffiebar verderop vertelde dat hij er een goede dag door had en dat is ook wat waard. Intussen zocht de hond naar broodkorsten, waar Leeuwarden vol mee ligt, en tilde hij zijn achterpoot op om tegen de rechtbank te pissen.
Inmiddels is er een andere groep die morgenmiddag bij elkaar wil komen in de Prinsentuin.
Met zo’n zoetig filmpje waar je aan het eind gironummer 555 verwacht voor het goede doel, maken ze duidelijk dat zij anders tegen zaken aankijken dan de Zaailandgroep. Het gaat hen om dialoog, om ‘wij met zijn allen’, om bruggen slaan.
Ook zij willen met de Friese vlag zwaaien, zo te zien, die zit nadrukkelijk in het filmpje.
Hen noemen we de Prinsentuingroep.
Morgen weten we of zij bedreigend overkomen. Daarom gaan de hond en ik er even kijken. Wij wonen tenslotte precies tussen Zaailand en Prinsentuin in, we zijn van nature nieuwsgierig en hoewel we niet bij groepen willen horen, komen we overal graag zeiken. 
<|endoftext|>
Orson Welles, de filmmaker, heeft eens verteld hoe razend zijn vrouw Rita Hayworth was geworden toen ze hoorde dat haar afbeelding op een atoombom was geplakt die de Amerikanen in 1946 bij de Bikini-eilanden wilden testen.
Verbazend was die fotokeus niet. Danseres en filmster Hayworth was in de Tweede Wereldoorlog een van de populairste pin-ups. En ze had net een van haar beste rollen gespeeld als ultieme femme fatale in Gilda.
Zie de poster hiernaast. In die jurk, en met die verleidelijke armlange handschoenen, zingt ze Put the blame on mame.
Hoe geweldig die film is, zo teleurstellend was de proef met de bom, die ook Gilda heette. Er zonken vijf schepen, maar dat hadden er meer moeten zijn.
Het schip dat als doelwit diende was speciaal rood geverfd, maar werd niet eens geraakt.
Rita Hayworth was zwaar beledigd toen ze van de foto hoorde. Ze kon goed nijdig worden, maar ditmaal was het volgens Welles erger, ze wilde een persconferentie in Washington houden. De filmproducenten praatten haar dat uit het hoofd, dat zou maar een onpatriottistische indruk maken.
Bij een vergaderlunch gisteren keek ze me ineens aan vanaf een zwart-witfoto aan de muur. Ik realiseerde me dat ze vandaag, 17 oktober, honderd zou zijn geworden. Dat bij elkaar is geen toeval, maar een teken dat deze column over haar moest gaan. 
<|endoftext|>
asing walthaus Het was augustus in oktober.
Dat duurde het hele weekeinde.
De veerboot zat vol, mensen droegen de korte broeken die ze eigenlijk al hadden weggeborgen, ze lagen op het strand, ze fietsten in T-shirt. Uit openstaande ramen klonk muziek, buren zaten in de tuin thee te drinken. Iemand had tientallen blauwe papieren hartjes langs een tuinpad in de grond geprikt, voor een bruiloftsfeest. In het café waar ik ‘s avonds een biertje haalde, zei Wietske: ,,Er staat hier al een hele tijd een cadeautje op je te wachten’’, en trok een fles wijn tevoorschijn.
Vuurrood ging de zon zondag op, de slaapkamer leek bijna in brand te staan, de hond sprong tegen het bed op in zijn gretigheid om weer te lopen. Het kon niet stuk, augustus in oktober.
,,Mogen we uw hond aaien’’, vroegen twee meisjes in de bus naar de pier. Jawel, zei ik. Roep hem maar, hij heet Schumi.
Even later zaten ze geknield op de busvloer de hond achter zijn oren te kroelen, die het na een overdosis strandwandelingen allemaal wel best vond.
,,Hebben jullie thuis ook een hond?’’, vroeg ik.
,,Niet meer’’, zei de jongste.
,,Hij moest weg want hij bijtte.’’
,,Beet’’, zei haar oudere zusje.
,,Toen hij mama beet, moest hij weg.’’ Hun moeder, die naast me zat, knikte. ,,Ik vind het wel jammer’’, zei de jongste.
,,Hebben jullie geen ander dier?’’, vroeg ik. Dat is altijd een glibberig terrein, zeker met moeders naast je: mogelijk smeken die meisjes al jaren om een pony of een konijn, waar ze altijd, eerlijk waar, voor zullen zorgen, echt echt waar.
,,Een poes?’’, opperde ik. ,,Een parkiet? Een goudvis? Of een giraffe?’’
,,Een giraffe past niet in ons huis’’, zei de oudste. ,,De kamer is niet hoog genoeg.’’
,,Je kunt toch een gat in het plafond zagen?’’, zei ik. De jongste knikte, dacht diep na en zei: ,,Ik hoef niet een giraffe. Die kun je niet aaien want daar kun je niet bij.’’ Ik had de indruk dat moeder opgelucht ademhaalde.
Augustus in oktober is een feestje voor iedereen. 
<|endoftext|>
Binnen was de rechtszaak tegen 34 verdachten van de blokkade, u weet wel.
Veel mannen op klompen, las ik, die ze in de hal uit moesten doen. Een enkeling was daar boos over, maar bij ons in het café was dat vroeger heel normaal, daar stond de hal soms vol klompen.
De verdachten zeiden vaak hetzelfde: dat ze daar toevallig waren, gewoon, even kijken, broodje halen, en die bus met protesteerders wat vertragen.
Een enkeling zei dat vrijheid van meningsuiting niet voor iedereen geldt, wat natuurlijk stom praat is. Zulken hadden we vroeger ook wel in het café, dan zei je iets als ,,Ja hoor, moest jij niet naar huis?’’, anders zat je zo een uur lang naar verongelijkt geouwehoer te luisteren.
Buiten op het Wilhelminaplein liep het bij vlagen vol.
Maandagochtend zagen we de drukte al op websites: een gezin uit Spijkenisse met spandoeken om Zwarte Piet te verdedigen, een handjevol rechtse doemprofeten, die overal aan zien hoe het misgaat met ons land.
Het leek een veelbelovende plek om tussen de middag met de hond overheen te lopen.
Maar donderdag was de pit er al uit. Ondanks de hoge blauwe container vol politie, met opschrift calamiteiten/productieunit.
De Spijkenissers zaten te roken, terwijl ik voorkwam dat mijn hond over hun spandoek piste. Om hen heen wat scholieren.
Een meisje keek op van haar mobieltje en zei: ,,Jeremy komt niet, hij mag niet op het Zaailand komen zegt hij.’’ Een jongen in Zwarte Piet-pak filmde zichzelf voor YouTube.
Verderop stonden wat bekenden.
,,Komen jullie ook voor het ramptoerisme’’, vroeg ik. Nee, zo waren zij niet. Eigenlijk waren ze hier toevallig, gewoon, even kijken, broodje halen. 
<|endoftext|>
Was John Adams – medeoprichter en tweede president van de Verenigde Staten van Amerika – echt zo blij met de Friese gedenkpenning die hij kreeg?
Vorige week maakte het Historisch Centrum Leeuwarden bekend Adams’ bedankbrief (het centrum bezit er twee) te nomineren als ‘archiefstuk van het jaar’.
Adams stuurde de brieven in 1783 uit Parijs naar Leeuwarder sociëteit Door Vrijheid en IJver.
Die had muntmeester Johan Holtzhey een penning laten slaan, omdat Friesland in 1782 als eerste Nederlandse provincie de Verenigde Staten had erkend.
Twee penningen gingen naar Adams, een was bestemd voor het Amerikaanse congres.
Hij schrijft dat hij ze perfect vindt en van een prachtige eenvoud.
Waarschijnlijk was dat diplomatieke hoffelijkheid.
Want in een brief aan zijn vrouw Abigail tapt Adams uit een ander vaatje. Ten eerste was hij in Nederland flink ziek geweest (in de aardige HBO-serie over hem hoest hij voortdurend) en hij vreest dat hij de vochtige kou en de zure, weerzinwekkende dampen van de lage landen nooit meer kwijt zal raken. Daarnaast meldt hij ook dat de Nederlanders hem zo vaak ,,penningen ter herinnering’’ zenden. ,,Sinds ik in Parijs ben zijn me er al drie verschillende gestuurd.’’
Beide Friese penningen schonk hij aan het congres.
,,Meer heb ik niet, anders had ik graag meer naar Amerika gestuurd’’, schreef hij daarbij. Wat ervan geworden is, is onduidelijk: eentje lijkt te liggen in het American Revolution Museum in Yorktown, Virginia. Maar dat kan ook een kopie zijn. Want die zijn voor 2500 dollar te koop bij gespecialiseerde handelaars in Americana. Misschien een aardige aanschaf voor het Historisch Centrum Leeuwarden, dan heeft dat de boel compleet. 
<|endoftext|>
In Nederland sterven elk jaar zo’n 135.000 mensen. Zesduizend van hen door euthanasie.
En van die 6000 zijn er slechts 170 die dement waren.
,,Dat valt tegen he?’’, zei Wiek Heldens van de NVVE zaterdag in het Stadhouderlijk Hof in Leeuwarden. ,,Er zijn natuurlijk veel meer mensen die dement zijn, en ook veel meer mensen die zeggen: als het met mij eenmaal zover komt, geef mij dan maar een spuitje.’’ Maar de praktijk is dus anders.
NVVE is de Nederlandse Vereniging voor een Vrijwillig Levenseinde (die E staat voor Euthanasie; de naam is veranderd maar de afkorting bleef). Zaterdag hield de vereniging in alle provincies een ‘Dag van de Wilsbeschikking’.
Ook in de Gele Zaal van het Stadhouderlijk Hof.
Waar anders bruiloften zijn, zat de zaal nu vol mensen met vragen over de dood. Vooral hun eigen, en hoe ze die zelf kunnen bepalen. Maak een wilsbeschikking en vertel het je naasten, was de steeds herhaalde les.
Klopt het dat je in Zwitserland bij de apotheek gewoon spul kunt halen, wilde iemand weten.
Nee, dat is een enorme rompslomp.
Kun je de arts vragen om een drankje, in plaats van een infuus? Ja dat kan. Bij een infuus slaap je dadelijk in, een drankje werkt pas na twintig minuten.
Beklemmend idee. Wat zouden mensen die dood wilden met die extra twintig minuten doen? Klokkijken? Nadenken over een wijs laatste woord?
Iedereen nog eens omhelzen?
,,Dank dat u in zo groten getale bent gekomen met dit weer’’, zei Heldens. ,,U had ook op een terrasje kunnen zitten.’’
,,O mar dat dogge wy aanst ek’’, fluisterde mijn buurvrouw.
Ze is in de zeventig, net als haar man. Zij hadden antwoord op hun vragen over de dood, nu lachte het leven hun weer toe. 
<|endoftext|>
Ja het staat er echt, op pagina 299. Anne Wadman wordt in Swallows and floating horses, een Engelstalig overzicht van Friese literatuur, voor een vrouw aangezien. ,,Her work attracted attention outside Friesland too’’, staat daar, gevolgd door een fragment uit De smearlappen in het Fries en in het Engels.
Dichter Cornelis van der Wal zag dat het eerst. Hij heeft het boek al en was gisteren niet bij de officiële presentatie in boekhandel Van der Velde. Ik was daar wel en de hond was mee, want het was Werelddierendag en dan is zoiets een leuk uitje. Er was volop kaas, worst en Friese poëzie, dat is voor een hond ook genieten.
,,Cornelis vertelde het mij ook’’, zei dichter-schilder Anne Feddema, die naast me zat. ,,Ik vroeg meteen: hoe sta ik er dan in?’’ Als man, dus (p. 223).
Ik schudde uitgever Clive Boutle de hand, een vriendelijke, welbespraakte Brit die me een paar weken geleden over de telefoon al van alles over het boek had verteld. ,,Er staat een foutje in’’, fluisterde ik hem toe.
,,Anne Wadman wordt als vrouw omschreven, maar hij was een man.’’
Zoiets zal wel hard aankomen dacht ik, maar er is veel meer nodig om een Brit uit het lood te krijgen. ,,Perfection we leave to God’’, zei hij onverstoorbaar glimlachend. Volmaaktheid laten we aan God over.
Daarna was de presentatie.
Zes teksten werden in het Fries en Engels voorgelezen. Soms klonk het Engels zelfs mooier dan het Fries, ik durf het bijna niet te bekennen, misschien waren het de Engelse vertalers die het zo voorlazen. Eén Friese tekst was onvertaalbaar gebleken, vertelde samenstelster Alpita de Jong, maar ze wist niet meer welke. Ook de worst en de kaas gingen er goed in.
Na afloop kwam Boutle even terug. ,,We hebben de mensen die er verantwoordelijk voor waren allemaal ontslagen’’, zei hij, even onverstoorbaar als zojuist. 
<|endoftext|>
‘Ik heb een tip voor u’’, zei de man die me zondag op het Oldehoofsterkerkhof op de schouder tikte. In het duister was hij slecht te zien, pal naast ons speelden honderden muzikanten op vier podia de finale van Lûd fan de Middelsee.
,,Eigenlijk ben ik uw collega, want ik schrijf ook columns, voor ons kerkblad’’, vertelde hij.
Die ochtend was hij in een stukje van mij het woordje zorg tegengekomen. In de zin waarin het stond, sloeg het nergens op.
Pas bij beter kijken zag hij dat er geen zorg stond, maar 2019. In het lettertype van deze krant (dat antiqua b heet) lijken die op elkaar, zeker op zondagmorgen bij de koffie.
,,U bent de eerste die dit ziet’’, vertelde ik hem. ,,Maar toen we op dit lettertype overgingen, klaagden lezers dat ze het verschil tussen 2011 en zon niet goed zagen.’’ Al met al een geestige observatie, maar persoonlijk vind ik de overeenkomst niet groot, en zeker niet verwarrend.
Er is wel iets anders vreemds met de jaartallen, realiseerde ik me kort geleden bij een ceremonie op de vliegbasis. Waar trouwens ook muzikanten speelden.
De militairen die er het woord voerden hadden het over twintigachttien of twintigtwintig als ze 2018 of 2020 bedoelden.
Wij burgers doen dat niet. Op straat en thuis heeft iedereen het juist over tweeduizendachttien of tweeduizendtwintig.
Dat is gek, omdat het de afgelopen eeuwen anders is geweest.
De Tweede Wereldoorlog eindigde in negentienvijfenveertig, niet negentienhonderdvijfenveertig.
De Tachtigjarige Oorlog duurde van vijftienachtenzestig tot zestienachtenveertig.
Zou er deze eeuw nog een omslagjaar komen waarna ook wij twintig-zoveel zeggen, of blijft dit de komende 81 jaar zo? 
<|endoftext|>
In de documentaire Doof kind heeft hoofdpersoon Tobias de Ronde een lange rij festivalbandjes om zijn pols. De randjes rafelig, de bandjes draderig, echt een hippe twintiger.
Zaterdagavond – Werelddovendag – was Tobias in Slieker, voor vragen na de filmvertoning.
Ik mocht ze stellen, een doventolk tolkte. ,,Alles kan vertaald worden’’, had ze gezegd.
Gebarentaal is een complete taal, bedoelde ze. (Je kunt er zelfs in roddelen, weet ik nu. Dat vroeg ik Tobias toen het afgelopen was. Het is oppassen, want iedereen kan je gebaren zien. Maar je kunt een soort van fluisteren. Hij deed het voor, dicht bij elkaar staan, handen stilletjes bewegen.)
Zijn festivalbandjes intrigeerden me. Want hij droeg ze nu niet meer. Dus vroeg ik: waarom heb je ze afgeknipt? Dat is vanwege zijn baan als docent Nederlandse Gebarentaal aan Hogeschool Utrecht, zei hij.
Zou je op zo’n festival de muziek ook willen horen, vroeg ik. Leek me een domme vraag die alleen horenden stellen, maar ik waagde het erop.
Op festivals geniet hij van de bastonen en de ritmes, zei hij.
Die je even goed voelt als hoort.
En van het dansen, het groepsgevoel, de belevenis. Bovendien moeten alle horenden vanwege de harde muziek steeds heel duidelijk en dichtbij praten, wat liplezen gemakkelijker maakt.
Daarna keek ik even bij de Mute Sounds Party in Neushoorn, dansen voor doven met een trilvloer. Dat had ik nog nooit gezien: het is een verhoogde vloer, die bij elke bastoon vibreert. De muziek kriebelt dwars door je schoenen heen.
Veel gedanst werd er nog niet, de meesten stonden in gebarentaal te praten. Misschien roddelden ze zelfs, dat kon ik als pas ingewijde niet onderscheiden. 
<|endoftext|>
asing walthaus Nu de tijdrekening in Europees verband in een vrije val is door het voorstel van de Europese Commissie om met zomer- en wintertijd te stoppen, biedt dat bijzondere kansen.
Die zomertijddiscussie is voor liefhebbers. Ik ben al blij dat ik kan onthouden dat de klok in het voorjaar vooruit gaat. Mijn bioritme hangt meer af van Netflix dan van de zonnestand, daar ben ik vast niet alleen in.
Maar met de tijdsinstelling kun je wel scoren. Stel dat Ameland (zomaar een voorbeeld) besluit: we maken onze eigen tijd. Het moment dat de zon hier het hoogst staat noemen wij voortaan 12 uur. Da’s dicht bij de natuur, zo zijn we hier.
Dat is ongeveer op twintig voor twee Nederlandse zomertijd, maar wat ze aan de vastewal voor tijd aanhouden zoeken ze daar maar lekker uit. (Nog mooier zou zijn als je het aan eb en vloed kon koppelen, maar dan blijf je aan je horloge draaien.)
Ergens op het Wad is de wissel.
Op de veerboot worden de reizigers opgeroepen om hun horloges op Amelandtijd te zetten. Mooier nog, je hangt in Holwerd en Nes zo’n rijtje klokken naast elkaar: New York, Hongkong, Moskou, Amsterdam en Ameland, zodat iedereen kan zien dat het op het eiland anders gaat.
Het heeft als bijkomend voordeel dat iedereen aan boord druk met zijn horloges en iPads in de weer is en niet doorheeft dat de boot vertraagd is.
Nadelen lijken er niet aan te kleven. Op het eiland heeft iedereen immers dezelfde tijd. Je moet zomers gewoon niet ‘s ochtends vroeg naar het vasteland bellen, dan heeft geen mens er last van. Knoop er een mooie reclamecampagne aan vast, Ameland Eigentijds, en heel Europa heeft het over je. 
<|endoftext|>
Van Marjolein kreeg ik een ansichtkaart met de kerktoren van Nes op Ameland. Ze schrijft dat ze hem vond in een schoenendoos met oude prentbriefkaarten in een winkel in Deventer. ,,Deze vond ik leuk om aan jou te sturen'', zegt ze. Dank daarvoor.
De kaart is oorspronkelijk op 22 juli 1957 gestuurd. Afzenders waren Janny&Henk en Meintje &Henk, hij was gericht aan familie H. Peters in Nieuw Dordrecht, Drenthe.
Die Petersen hadden zelf geen brievenbus, want de ansicht moest bezorgd worden bij de familie Bults. Frankering 8 cent.
Ik denk dat Janny en Meintje zussen zijn. ,,Lieve vader en moeder’’, schrijven ze. ,,Wij zijn goed overgekomen, en het weer valt nog wel mee. Op de boot hebben we nog een flinke bui gehad, en het was vreselijk druk.
Het eten is weer prima, net als altijd, we eten als wolven. De groeten aan de familie en tot ziens en veel plezier.’’
Die kaart uit 1957 is eerst bij de familie Bults op de mat gevallen.
Die lazen hem stiekem zelf, en brachten hem daarna naar de familie Peters (,,Een kaart van jullie dochters van Ameland!’’).
De Petersen hebben hem niet opgeprikt, er zit geen punaisegaatje in. Maar mogelijk heeft hij op het dressoir gestaan.
Misschien hebben ze hem zelfs tot na hun dood bewaard.
Zodat Janny en Meintje hem vonden tussen de paperassen op de vliering. ,,Kijk nou eens!'', zeiden ze verbaasd – stel ik me voor – en ze hadden het over de vakanties van vroeger op Ameland met beide Henken.
Daarna ging de kaart weg, wat moet je met dat spul. Via de handel belandde hij uiteindelijk in een doos in Deventer. Waar Marjolein hem uitviste en naar mij stuurde, omdat ze dacht: ‘Ameland, dat hoort bij hem’.
Als je goed oplet, is alles bijzonder. 
<|endoftext|>
asing walthaus ‘Dit is een lied over een plant, een groene plant, een mooie plant, een welriekende plant, een grote en sterke, ja, een nuttige plant’’, zette de zanger van Toe Maar (coverband van Doe Maar) in.
Het was op het Greidhoekfestival in Wommels, zaterdag.
,,Hier moet je Joost Belinfante bij hebben’’, zei mijn buurman, die Doe Maar op Pinkpop heeft gezien. ,,Hij draagt dit nummer.’’
Mijn andere buurman liet me zijn biertje vasthouden. Hij pakte shag en zo’n klein plastic afhaalchineeskuipje. ,,Even sambal erbij’’, zei hij. Maar hier zat wiet in, je rook het direct toen het dekseltje eraf was.
,,Nederwiedewiedewiet’’, zong het publiek. ,,Wiedewiedewiet.’’
Zo werd dit festival ook een mooie afsluiting van Hennepweek, waarin politie Noord- Nederland extra haar best deed om wietkwekerijen ,,op te rollen” (zo noemen ze dat, misschien omdat het klinkt als het rollen van een joint). Het waren er in totaal 31. Kranig gedaan natuurlijk, maar verspeelde energie. Later lachen ze hier net zo hard om als wij om de drooglegging in de Verenigde Staten.
,,Ben je wel eens op Psy-Fi geweest?’’, riep buurman-metde- wiet boven de muziek uit. Hij wel, de hele week, vertelde hij.
Een 27-jarig Joods meisje dat hij verder niet kende, had bij hem in de caravan geslapen en hem aan Indiase bezoekers van het festival voorgesteld. Van hen had hij een stukje paddenstoel gekregen om op te eten. ,,Ik ben nog nooit zo gelukkig geweest’’, zei hij. Hij likte aan zijn vloeitje, rolde het op en even later kwamen de rookwolken uit zijn mond. Hij keek alweer zielsgelukkig en deinde mee op de muziek. ,,Ja ja nederwiedewiedewiet’’, zong het publiek.
Mijn andere buurman vond Joost Belinfante toch beter. 
<|endoftext|>
Beste mensen uit 2050.
Hoewel ik gezond eet en veel beweeg weet ik niet of ik het haal en jullie straks persoonlijk kan begroeten. Vandaar deze brief, want nieuwsgierig ben ik wel. In onze tijd staat die van jullie namelijk heel vaak in de krant. Hebben jullie nog kranten, trouwens? Die zijn er in 2035 al niet meer, zeggen ze.
Zo las ik donderdag dat het de
vraag is of de Waddeneilanden het halen, vanwege de smeltende ijsbergen en de stijgende zeespiegel. Vooral voor Ameland is het kielekiele in jullie tijd.
Daar moet flink zand tegenaan, wil het boven water blijven. De schrik sloeg me om het hart, want ik heb goede herinneringen aan dat eiland.
Oh ja, vliegen jullie nog wel eens ergens heen? Of is dat onbetaalbaar? Want het moet in jullie tijd uit zijn met de uitstoot van sylvestergas, dat ze in onze tijd kooldioxide noemen. Is dat een beetje gelukt?
Hoe is het trouwens überhaupt met het verkeer? Rijdt iedereen nog steeds in zijn eentje in voertuigen waar wel vier in passen en die een groot deel van de dag stil staan? En de gewoonte om alles aan te passen om het die voertuigen naar de zin te maken, hoe is het daarmee?
In onze tijd zijn we druk met Joure, waar ze een aquaduct willen onder de Rien door omdat de brug daar wel eens open moet vanwege boten. Die brug staat voor jullie jaar op de onderhoudslijst, is dat nog nodig?
Dit is maar een kleine greep uit recente krantenberichten.
Als ik deze brief nu meegeef aan een pasgeborene, kan die hem als 32-jarige lezen en melden hoe het ermee zit. In 2050 hebben jullie vast uitgevogeld hoe je dingen terug in de tijd kunt kunt sturen, zodat ik morgen al antwoord kan hebben.
Bij voorbaat dank, 
<|endoftext|>
Op Prinsjesdag kun je je blindstaren op hoedjes, maar op kledinggebied waren er gisteren interessantere zaken te beleven. Blader de begroting er maar op na, dan stuit je vanzelf op DOKS.
Dat is de afkorting voor Defensie Operationeel Kleding Systeem. Oftewel: het gevechtstenue waarmee wij onze jongens (en meisjes, al zijn die nog steeds in de minderheid) vanaf 2020 de wereld insturen.
DOKS wordt duurder. Eerst leek het nog onder de 250 miljoen te blijven, nu komt het er boven. Zelfs al slaan we ze centraal in via de NAVO. Onder de 250 miljoen krijg je ongeveer wat onze jongens nu al jaren dragen, hooguit beter bestand tegen insecten en vuur.
En dat is niks, er is meer nodig.
Daarom kregen de rode baretten die deze zomer naar Mali zijn gestuurd alvast een tijdelijk tussentenue mee. Drie gevechtsshirts, twee gevechtsbroeken met geïntegreerde kniebeschermers, drie veldshirts, twee veldbroeken, een smockjas, oftewel parka met grote zakken en twee hoofddeksels.
Hun ondershirts hebben geen knoopjes meer, dus nooit meer dat schurend gevoel onder het scherfwerend vest.
Maar dat is kinderspel naast het DOKS van straks. Dat moet beantwoorden aan hoge eisen van functionaliteit, pasvorm, comfort en uitstraling, zo staat in de begroting.
<|endoftext|>
Hulde voor Peter Zwiers, Drents PvdA-statenlid die probeert de piratencultuur erkend te krijgen als Nederlands cultureel erfgoed.
Hij bedoelt de wereld van geheime zenders, als Oompie Koerier en de Stille Genieter, van muziek van De Sjonnies en Quintus, en van de grote feesten. Misschien omdat Nederlanders erop neerkijken heeft een Noor, Kai Salvesen, het fenomeen onderzocht.
Hij stelt vast dat het vooral leeft in het Oosten en het Noorden van ons land.
De bloei van de piratencultuur begon in Almelo. Daar draaide de jonge elektriciën C. D. (zo stond hij in de krant) begin jaren dertig zijn plaatjes op De Geheime Almelosche Zender.
Zendernamen verzinnen was toen nog niet aan de orde.
Op maandag 5 juni 1932 werd hij thuis opgepakt. Het laatste dat hij draaide was het populaire Oh Kovacs van Bob Scholte en het AVRO-orkest van Kovacs Layos – wij kennen het als Oh Mona.
De zender werd in een doos op zolder bij de buurman gevonden, een agent had C. D. over het dak zien vluchten. Om te testen of je er echt mee kon zenden is er nog een uitzending vanuit het politiebureau geweest.
De officier van justitie sprak van ,,vrijbuiterij’’ die ernstig genomen moest worden, ook al was er niks te horen ,,dan grammofoonmuziek en flauwe onbenulligheid’’.
C. D. werd veroordeeld tot twee weken hechtenis, zijn zender werd stukgeslagen.
Andere piratenzenders stonden al in de startblokken en ook C. D. was kort erna weer in de lucht. Hij werd herkend aan zijn stem, hij slikte de N vaak in, en weer opgepakt. Ook die koppigheid is piratencultuur.
En als die straks tot erfgoed wordt bestempeld, verdient C. D. een plaquette in Almelo. 
<|endoftext|>
In een allegorische optocht worden levenswijsheden uitgebeeld, zodat we de boodschap snel vatten. Mensen hengelen met een kleine vis een grote vis binnen: De kost gaat voor de baat uit. Een bankier in een gescheurd pak: Hoogmoed komt voor de val. Eigenlijk is het hele leven een allegorische optocht van wieg tot graf, maar dat wordt me nu wat te filoso
fisch. Vanmiddag kwam ik zomaar een allegorische optocht tegen in de Sint Jacobsstraat. Voorop schuifelden mannen met baretten en in toga, van wie ik er een paar herkende. Daar achteraan mensen in gewone nette kleren.
En daar achteraan nog gewonere mensen met de fiets aan de hand. Iedereen had een naambordje op.
,,Wat stellen jullie voor?’’, vroeg ik, want zelf kwam ik er niet uit.
,,Het academisch milieu in Leeuwarden’’, zei een bekende.
,,Heb je Jaap de Hoop Scheffer niet voorop zien lopen?’’
Dat was natuurlijk als les voor eigenwijze betweters: Al ben je nog zo’n knappe kop, zet diplomatie altijd voorop.
,,Hij had zelf ook een allegorie’’, vertelde mijn zegsman.
,,Over een geit die hij van een Afrikaanse hoofdman had gekregen en een dorp verder had achtergelaten. De volgende dag kwam een afgezant van die hoofdman de geit bij de ambassade bezorgen, beledigd omdat het geschenk zomaar was weggedaan.’’
Die is moeilijker te duiden.
Toon altijd dankbaarheid, ook al is het voor een geit, denk ik.
,,We zijn onderweg naar het Zaailand voor een borrel’’, sloot hij af. ,,Ga je mee?’’
Daarvoor heb ik bedankt. Als de wijn is in de man, is de wijsheid in de kan en ik moest dit stukje nog schrijven. 
<|endoftext|>
Sinds gisteren is Fear te koop (Angst, dus), het boek dat journalist Bob Woodward schreef over Trump en ik ben inmiddels op pagina 245.
Tjonge.
Eigenlijk bevestigt het boek wat je al vermoedde, het leest als een spannende roman en het is degelijker dan het roddelachtige Fire and fury (beginnen alle boeken over Trump met een F?) dat begin dit jaar verscheen.
Deze titel komt van Trump zelf, die twee jaar geleden tegen Woodward heeft gezegd: ,,Echte macht is – ik wil het woord niet eens gebruiken – angst.’’ Als een verre echo van de Romeinse keizer Caligula, die moet hebben gezegd ,,Oderint dum metuant’’: ze mogen me haten, zolang ze maar bang voor me zijn.
Of de mensen rondom Trump werkelijk bang voor hem zijn is onduidelijk, maar nerveus maakt hij ze wel. Daarom praten ze ook steeds op hem in. Een door de wol geverfde senator raadt hem aan niet te blijven hangen bij dingen die hem dwarszitten: ,,Washington gaat altijd over het volgende onderwerp.’’
Een econoom legt hem uit dat je maar niet onbeperkt geld kunt bijdrukken, waar Trump veel voor voelt, maar dat je ook langlopende staatsobligaties kunt uitgeven. ,,Wauw, wat een goed idee’’, zegt de president. En dan, tegen de man die hij als minister van Financiën wil: ,,Nu werk ik al zes maanden met jou, waarom heb je daar nooit iets over gezegd?’’
De vraag of wij hier in Europa bang voor hem moeten zijn, kan ik niet beantwoorden, het boek is nog niet uit. Maar ik heb gespiekt in de index: volop Rusland, Midden-Oosten, Noord- Korea. Maar Merkel, Macron en zelfs Rutte komen in de tekst niet voor, en brexit maar één keertje. Misschien vergeet hij ons wel. Laten we dat voorlopig geruststellend noemen. 
<|endoftext|>
Op een schoolreünie komen meestal de mensen die warme herinneringen hebben aan hun schooltijd.
Daarom was S. zaterdag een uitzondering bij het feest van de Leeuwarder Rijks-HBS, die het 150-jarig bestaan vierde.
S. zat bij mij in de klas, maar had de school niet afgemaakt.
Dat lag onder meer aan een leraar Duits. Dat was een cynische man met een baard, die de pik op S. in had. Ik kan me tenminste nog heugen hoe die vaak voor de klas geroepen werd, waar snel duidelijk was dat hij het antwoord op een of andere vraag niet wist. Deze leraar bleef genadeloos doorvragen en liet S. minutenlang stamelen voor het bord. Na een kleinerende slotopmerking (,,Das war wieder S.- qualität’’) mocht S. weer gaan zitten, meestal met een vuurrood hoofd.
,,Ik heb me om laten praten om hierheen te gaan’’, zei S. toen we een biertje stonden te drinken. ,,En ik vind het nu ook wel leuk. Maar ik heb wel gezegd, als ik hem tegenkom, dan sla ik hem misschien wel. Want het zit me nog altijd hoog.’’
Verderop liepen twee oudleraren voorbij. ,,Dat lijkt hem wel’’, zei S. verschrikt.
,,Ga erheen’’, zei ik.
,,Ik weet niet zeker of hij het is.’’
Dus liep ik naar hen toe, gaf ze een hand, maakte een praatje en kwam terug.
,,Hij is het’’, zei ik. ,,We kunnen er ook samen heen, dan hou ik hem vast en geef jij hem een mep. Zo weten we meteen zeker dat er nog jarenlang over deze reünie wordt nagepraat.’’
,,Ik herinner me hem heel anders’’, zei S. peinzend. ,,Groter, met een langere baard. Daar loopt gewoon een oud mannetje.
Die hoef ik niet te slaan. In die zin is zo’n reünie ook wel weer therapeutisch.’’ 
<|endoftext|>
Kosmologen: er komen er steeds meer van. Vijftien jaar geleden wierpen in Groningen vijf eerstejaars zich op de studie van ontstaan, groei en toekomst van het heelal. Dit jaar zijn het er 66. Dat is alleen in Groningen, in Leiden zijn het er wel honderd, wist Rien van de Weygaert. Hij is hoogleraar in Groningen.
,,En nu vraag je je natuurlijk af: wat gaan al die kosmologen doen’’, zei hij er achteraan. Ik zat te eten met hem en zijn Russische collega Oleg Verkhodanov.
Dat is overigens niet zomaar iets. Terwijl kosmologen in de zalm op hun bord snijden, hebben ze het over de Big Bang van 13,8 miljard jaar geleden, de kosmische achtergrondstraling van enige tijd later en de spinragachtige vorm die het heelal heeft. Ze zijn nooit helemaal nu op aarde.
,,Welnu, die kosmologen komen bij banken en verzekeringsmaatschappijen terecht, omdat ze goed zijn in stochastische differentiaalvergelijkingen.
Quants noemen ze hen. Sommigen beweren dat de crash van 2008 door quants is veroorzaakt, dus door kosmologen.’’
Zelf bleek hij een van de laatsten te zijn die in Leiden is afgestudeerd bij astronoom Jan Oort, die in Franeker is geboren en aan wie de elfstedenfontein daar is gewijd. Oort was toen al een oude man en een legende in de wereld van de sterrenkunde.
Bij lezingen had Oort zijn vaste stoel, vertelde Van de Weygaert. Hij had een gehoorapparaat en op die zitplaats kon hij alles het beste horen. ,,Maar als Oort besefte dat het geen geweldige lezing was, draaide hij zijn gehoorapparaat uit. Wat hij niet wist, was dat de hele zaal dan een soort resonatie hoorde.
Zodat wij allemaal wisten: dit is niet veel soeps, hier hoeven we niet op te letten.’’ 
<|endoftext|>
Toen ik eens in Grou op bezoek was bij Tony Feitsma, oud-hoogleraar Fries, zat ze tussen stapels kranten en tijdschriften. De stapel achter haar was even hoog als haar rugleuning en op tafel was nog net ruimte voor een etensbord.
We zaten in de voorkamer en ik kreeg het er benauwd van.
,,Waarom gooit u dat niet gewoon weg’’, zei ik. Je weet nooit wat je nog eens moet opzoeken, zei ze. Er was zoveel te bestuderen en uit te vinden.
Ik herkende dat, daarom werd ik zo benauwd. Alles, alles moet je bewaren, op een dag heb je het nodig en ben je er blij mee.
Mijn pake had ook veel boeken, knipsels, aantekenschriftjes.
Eens had hij wat dozen boeken weggedaan, heeft hij me verteld, en laat dat nou net boeken geweest zijn waar hij later thuis om zocht. Daar had ik toch een boek over, dacht hij dan. Daar kreeg ik van mee dat je voorzichtig moet zijn met wat je wegdoet.
Een week geleden zat ik bij Wim Hazeu, die biografieën heeft geschreven over Marten Toonder, Lucebert en Slauerhoff.
Zijn werkruimte was vroeger een soort timmerfabriekje, nu waren overal boekenkasten en er lagen stapeltjes boeken op de grond. Op een archiefkast stond een beeldje van een boekentillende Guust Flater. Op de vliering had hij al zijn knipsels en hij was op de vloer bezig met het sorteren van brieven.
,,Doet u wel eens wat weg?’’, vroeg ik. Dat was moeilijk, zei hij. ,,Maar als ik iets wegdoe, dan is het een heel oeuvre ineens.
Laatst heb ik alles van Jan Wolkers weggedaan.’’
Gesterkt door die krachtige opstelling stond ik gisteren bij de boekhandel met een tas vol Jan de Hartog, Simenon, Olaf J. de Landell en Johan Fabricius.
Niet eens zelf gekocht; allemaal geërfd. Nu zijn ze weg. En dit is nog maar het begin. 
<|endoftext|>
Ben je op een zondagmiddag in het kerkje van Brantgum, begint daar de hele zaal Midden in de winternacht te zingen. Een kerstlied, terwijl de zomerzon door de kerkramen naar binnen scheen.
Nu zult u zeggen, dat krijg je ervan, was dan niet naar Brantgum gegaan, maar ik had toch werkelijk het gevoel dat ik op een andere planeet was beland.
De planeet Friesland Van Vroeger.
Dat had ik kunnen weten, want ik ben drie jaar geleden op ditzelfde Bûter yn de brij-festival in Brantgum geweest. Een driejaarlijks festival, gewijd aan Tony Feitsma, de strijdbare oud-hoogleraar Fries, die negentig jaar geleden in Brantgum is geboren en bij dit kerkje is begraven.
De dominee van Brantgum had haar verteld dat er op het kerkhof na haar dood ruimte voor haar zou zijn en ze zou geantwoord hebben: ,,Dat is in stik bûter yn ’e brij.’’
Maar dat het hier zo Fries was, op het nostalgische af, dat was ik vergeten. Na twee sprekers over Fries op school kwam er zang van sopraan Tetsje van der Kooi.
En toen was het tijd voor samenzang en werd Midden in de winternacht ingezet. Tenminste, die melodie was het. De tekst is van Gysbert Japicx, Wolkom freugde fan’e wrâld.
,,Tetsje van der Kooi sjongt it earste kûplet’’, zei presentatrice Irénka Meekma. ,,En dan sjonge wy kûplet twa en trije tegearre.’’
Foute woordkeus! ,,Mei-inoar’’, verbeterde de hele zaal mompelend. Hier geen gerommel met de tweede rijkstaal.
Later zong iedereen mei-inoar en staand Dêr’t de dyk it lân omklammet. In een kerk klinkt dat als vanzelf als een psalm, zeker met orgelbegeleiding en zulke serieuze blikken als hier in Brantgum. Een bezoeker had zelfs een lintje opgespeld.
Het was vreemd. En ik heb nu een kerstliedje in mijn hoofd. 
<|endoftext|>
Daar is hij weer. Jarenlang is er gestreden of Mein Kampf in Nederland verkocht zou mogen worden en als het boek opdook op een tweedehandsboekenmarkt waren de poppen aan het dansen.
Het zet aan tot haat en geweld zei Geert Wilders, en hij is deskundig op het terrein van aanzetten tot haat en geweld.
Persoonlijk geloof ik daar niks van, maar vanaf vandaag komen we er achter, want het ligt nu in de boekwinkel. Voor 49,99 euro kan iedereen het kopen. Wie het boek wilde lezen kon trouwens al jaren op internet terecht. Daar is zelfs de Nederlandse vertaling uit 1939 te vinden, van de in Veendam geboren Steven Barends.
Adolf Hitler schreef het, vertelt hij in zijn voorwoord, als tegenwicht tegen de ,,hatelijke sagen (...) welke de Joodse pers om mijn persoon heeft geweven.’’
Sommigen zien de pers nu eenmaal als de grootste vijand.
Mario Molegraaf heeft het boek nieuw vertaald en voor elk hoofdstuk staat een kritische inleiding. Dat is simpeler dan die dubbeldikke academische versie die twee jaar geleden in Duitsland uitkwam, daar is Mein Kampf dichtgemetseld met voetnoten.
Dat het nu in Nederland als echt boek te koop is werd ook hoog tijd. Niet omdat Mein Kampf zo lezenswaardig is, want dat is het niet. Al kun je er interessante vergelijkingen met nu uit halen. Maar sinds de bevrijding in 1945 staat het op het voetstuk van de ‘verboden boeken’.
Zoiets werkt averechts, want die zijn aantrekkelijker dan niet-verboden boeken.
En tenslotte is het verbieden van boeken om politieke redenen absurd, ongeacht schrijver of onderwerp. Een democratie moet een boek kunnen verdragen dat haar niet aanstaat. 
<|endoftext|>
Zonder atoomdreiging was het leven best plezierig.
Die dreiging was het idee dat de wereld zo overspannen is, dat er elk moment een atoombom kon vallen. Eén impulsieve wereldleider hoefde maar woedend op de knop te slaan.
Daarom waren er folders van wat te doen als het mis ging, er waren bunkers, films als The day after lieten zien wat er allemaal
gebeurt na de explosie. Het was al met al zo erg dat Doe Maar zong: ,,Laat maar vallen want het komt er toch wel van.’’
Die dreiging gaf een gevoel van machteloosheid. Zelfs al ging je met zijn allen in 1981 demonstreren in Amsterdam tegen de plaatsing van kruisraketten.
Want daarmee had je ze niet allemaal uit de wereld.
Rond die tijd was trouwens iets nog wreders uitgevonden: de neutronenbom. Liet gebouwen staan, maar schakelde mensen, dieren en elektronica uit.
Maar toen de Koude Oorlog stopte, verdween ook de atoomdreiging uit beeld. Verre landen als Noord-Korea, Iran of de Verenigde Staten kunnen nucleair bezig zijn, in het dagelijks leven speelt dat geen rol. Of krijgt u nog folders van de overheid?
Dat wil de organisatie outrider. org veranderen. Die wil de jeugd bewust maken en heeft daarom een website waarop je ziet wat er gebeurt als een atoombom op bijvoorbeeld Leeuwarden valt. Gooi je Little Boy op de vliegbasis, die bom van Hiroshima, dan komt de straling amper tot aan de binnenstad.
Bij een Noord-Koreaanse waterstofbom of de Amerikaanse W87 is de schade tot Bitgum en Goutum en Wyns te merken. En de Russische tsarenbom laat bijna niets van Friesland heel. Drie Waddeneilanden in een keer weg, en alle grote plaatsen; 185.000 doden, 200.000 gewonden. Zelfs als je bedenkt dat er toch 200.000 Friezen overblijven is het idee huiveringwekkend. Maar wat moet je met die wetenschap? 
<|endoftext|>
Bij de handelaar in noten, muesli en gedroogde vruchten op de zaterdagmarkt vroeg een klant: ,,Feigen, haben sie die?’’
Hij was zo’n goedverzorgde Duitser op leeftijd, met een kalende schedel, een klein wit baardje en een korte, ivoorkleurige jas. Zijn vrouw stond achter hem te wachten en zei niets.
,,Ja ja’’, zei de notenhandelaar en wees in zijn kraam de bak vijgen aan. ,,Reden sie Deutsch?’’, vroeg de klant, licht verbaasd. Dat is niet zo vreemd, want hoewel er veel Duitsers in Leeuwarden rondlopen, hoor je weinig mensen in het Duits met ze spreken en Duitstalige menukaarten zie je zelden.
,,Duits, Engels’’, snoefde de marktkoopman. ,,I speak all languages. Even un poco Italiano.’’
,,Auch Schwäbisch?’’, vroeg de Duitser. ,,No Swedish’’, moest de handelaar toegeven.
Nee, verbeterde de Duitser, Schwäbisch. Uit de omgeving van Stuttgart, verduidelijkte hij.
Nu is het met het Zwabisch een raar geval: dat verstaan de meeste Duitsers niet eens. Niet alleen omdat Zwaben Breschdlengsgsälz zeggen als ze aardbeienjam bedoelen, maar ook omdat ze allerlei klanken anders uitspreken.
Zelfs Johann Wolfgang von Goethe klaagde er tegen zijn vriend Eckermann over dat die mensen onverstaanbaar zijn. En Goethe was een schrandere man die nog meer talen sprak dan deze notenkoopman.
,,Ah!’’, zei die, terwijl hij een schep vijgen in een zakje leegde dat op de weegschaal lag.
,,Deutsch mit ein Akzent!’’
Ja, zei de Zwaab gevat: ,,Genauso wie Niederländisch’’ – net zoals het Nederlands. Als hij gelijk heeft, verklaart dat waarom niemand Duitse menukaarten heeft: die zijn overbodig. 
<|endoftext|>
De concertzaal van het Lincoln Center in New York zat vol nette mensen.
Naast me bijvoorbeeld twee oudere, wat opgedofte dames, die ,,Hello’’ zeiden en vroegen: ,,Komt u hier vaak? We hebben u niet eerder gezien.’’
Hier was een bijzondere vertoning van de film West Side story. Ze hadden voor deze vertoning alle muziek van de geluidsband gefilterd. De stemmen van de acteurs waren gebleven, ook als ze zongen, maar de muziek van Leonard Bernstein werd live gespeeld door het New York Philharmonic Orchestra. Waar Bernstein zelf jarenlang als dirigent voor heeft gestaan.
,,Die film is hier opgenomen’’, zei een van de dames. ,,Voordat Lincoln Center hier werd gebouwd.
Wist u dat wel?’’
Het klonk fantastisch. Een levend orkest klinkt voller en overweldigender dan welke geluidsinstallatie ook. Het best was het begin: de camera vliegt over Manhattan terwijl je bijna geen muziek hoort, verkeersgedruis alleen, iemand fluit, wat tromroffeltjes. Dan zoomt de film in op de wijk die er nu niet meer is en is het: tadaaa-BAM!
Het hele orkest barstte los.
Het Newyorker publiek maakte de vertoning extra leuk. Allemaal nette mensen, maar begin jaren zestig, de tijd van West Side story, moet dit de jeugd geweest zijn waar critici zich zorgen over maakten. De musical romantiseert immers de strijd tussen twee straatbendes, de Sharks en de Jets, en jongeren zijn daar vatbaar voor. In Nederland had je al nozems, in Duitsland Halbstarken, in Engeland teddyboys – waar ging het met deze wereld naar toe? Naar de concertzaal, weten we nu.
Morgen is Leonard Bernstein 100 jaar geleden geboren. Een goede reden om de film terug te zien. Jeugd kan meekijken. 
<|endoftext|>
De prestatie van zwemmer Maarten van der Weijden is indrukwekkend, ook al heeft hij Dokkum niet gehaald.
Het valt in de categorie onvoorstelbaar extreme sportdingen, denk aan Ricardo Abad Martinez, die in 607 opeenvolgende dagen evenveel marathons liep, of aan Parijs-Colmar, 60 uur achter elkaar snelwandelen.
Maar dat zoveel mensen Van der Weijden nu een held noemen is wonderlijk. Hij zet astronaut André Kuipers, tot nu toe de held van Nederland, even in de schaduw. (Heeft die Dokkum wel eens gehaald?)
Mogelijk is het gewoon bewondering en bedoelen de mensen: ‘idool’. Omdat hij sterk is en wilskrachtig genoeg om tot kotsens toe door te zwemmen.
Zo zouden zijn bewonderaars allemaal wel willen zijn.
Maar het kan ook zijn dat hij aan helden in sagen doet denken, die op een eenzame queeste vertrekken – in dit geval die toch al mythische Elfstedentocht – en allerlei ontberingen moeten doorstaan. Dat hij met het doel voor ogen is gesneuveld geeft niet. De meeste ridders van koning Arthur zijn ook nooit met de Graal thuisgekomen, al waren ze daarvoor wel de hort op gestuurd. Zij hebben als het ware Dokkum nooit bereikt.
Maar is Van der Weijden daarmee ook het soort held, waarvan experts eens in de zoveel tijd roepen dat Nederland ze nodig heeft? Van die mensen om met zijn allen trots op te zijn zodat het land meer een eenheid is?
Die experts bedoelen meestal historische figuren als Willem van Oranje of Michiel de Ruyter. (De Ruyter is overigens wel in Dokkum geweest). Zo’n held is Van der Weijden door alle drukte nu, in jubeljaar 2018, inderdaad even. (Over 2018 gesproken, die 11 fonteinen hebben Dokkum ook nog steeds niet gehaald.) 
<|endoftext|>
Nu de reuzen uit Leeuwarden zijn weggevaren, is er het gevoel dat het Culturele Hoofdstadjaar ook is afgelopen. Hedzer, de baas van ons buurtcafé, zei dat vorige week al. ,,Heb je dat gevoel ook?’’, vroeg hij. Dat liet me niet los.
Wildvreemde volwassen vroegen: ,,Is het Kleine Reuze Meisje al wakker?’’, alsof ze op een kennis stonden te wachten. Een oude meneer vond het prachtig, maar had het nog mooier gevonden als zijn in april overleden echtgenote erbij had kunnen zijn. Een jongetje op de schouders van zijn moeder kwijlde van het geconcentreerde kijken. Een propvol plein applaudisseerde omdat een reus op een bankje (een klein vrachtautootje, eigenlijk) was gaan zitten.
Honderdduizenden op de been voor drie bovenmaatse marionetten die drie dagen door de stad schrijden. Dat kun je gerust een mirakel noemen. Alle foto’s en filmpjes bij elkaar zijn een multimediakunstwerk dat een vliegtuigloods kan vullen.
Harmoniedirecteur Arthur Oostvogel heeft gelijk met zijn uitspraak dat dit is wat mensen zich van dat Culturele Hoofdstadjaar zullen herinneren.
En nu is het voorbij.
Natuurlijk kunnen mensen nog naar Escher. En er komt een voorstelling met paarden, maar die is binnenshuis en uitverkocht.
Er zijn nog manifestaties in kerken, het filmfestival is langer dan anders en in november is er een afsluiting die bescheiden van opzet wordt. We pakken het allemaal mee als we toch in de buurt zijn. De stroom toeristen die door Leeuwarden wandelt, al dan niet met een stadsgids, zal vast nog wel een tijd aanhouden. Maar toch: reuzen weg, Culturele Hoofdstadjaar voorbij. Dat gevoel. 
<|endoftext|>
Ik heb hier een vraag voor Aretha, die hoog in de hemel is. Als haar geloof haar niet heeft bedrogen.
Want Aretha Franklin, de koningin van de ziel, heb ik altijd leuk gevonden. Vooral Spanish Harlem, Think!, A natural woman en Respect, een van de weinige popsongs over het spellen van woorden, naast D. I.
V. O. R. C. E. van Tammy Wynette.
Mijn vraag gaat over Respect, want daar heeft ze iets raars in gestopt. Het lied is eigenlijk van Otis Redding (,,Otis, die dood is’’, zegt een kennis van mij steevast), maar juist Aretha’s versie uit 1967 werd een hit.
Zij kwam met het idee van de gespeld-gezongen titel (,,R. E. S.
P. E. C. T. / find out what it means to me’’), ze stopte er jargon in (T.C.B., de afkorting voor Taking Care of Business) en ze charterde haar zussen Emma en Carolyn voor het achtergrondkoortje.
,,Sock it to me’’, zingen die een paar keer achter elkaar.
Sok het tegen mij.
Als ik Aretha ooit zou hebben getroffen, had ik haar daarnaar gevraagd. Want wat betekent dat in vredesnaam?
Dat het letterlijk over kousen gaat is onwaarschijnlijk. Zelfbewuste, donkere meiden uit de hoogtijdagen van de Amerikaanse burgerrechtenbeweging hadden wel wat beters te doen dan over kleding zingen.
Het zou, zoals wel vaker in de popmuziek, iets met seks kunnen zijn. Maar dat heeft Aretha in een interview al eens ontkend.
Iemand socken kan ook betekenen ‘een pak op de donder geven’. Ook dat is in dit geval moeilijk voorstelbaar, een mep geven is ongeveer het tegenovergestelde van respect tonen. Tenzij het meer iets is als ‘raak me’ of ‘sla me uit mijn sokken van verbazing’.
Dat had ik aan Aretha willen vragen: majesteit van de ziel, wat bedoelde u daar nu mee?
Maar het kan niet meer. Als haar geloof haar niet heeft bedrogen, wordt ze op dit moment persoonlijk gesokt door Onze Lieve Heer. 
<|endoftext|>
Snel, in de auto, zeiden we.
We gaan de Friese hobbelroute doen. ’t Is nu of nooit. Want ze willen alle oneffenheden in de A32 tussen Wirdum en Heerenveen zo snel als het kan weer gladstrijken. Of gladstrijken, nee: het hele fundament moet opnieuw. En dan is het gedaan met deze attractie.
Al 65 automobilisten belden Rijkswaterstaat. Help! Hobbels!
Mijn auto ploenkeploenkeploenkt de hele tijd! Dit is erger dan een volksliedzingend wegdek of een openstaande brug!
Waar hebben we dit aan verdiend?
Overheid, doe er iets aan!
Moeten er soms doden vallen?
Vorige week maakte Rijkswaterstaat bekend: mensen, wees niet bang. We weten waar het van komt: de slakken. Dat is hoogovenafval en dat zwelt op.
We gaan er wat aan doen, mensen.
Hoeveel het kost, vertellen ze niet, maar tien jaar geleden deed zoiets al 25 miljoen per 10 kilometer snelweg. Dit stuk is wel 25 kilometer.
Als je er zoveel voor over hebt, is er heel wat aan de hand.
Vandaar onze hoge verwachtingen.
Een achtbaan zou het niet zijn, maar toch wel iets golfplaat- achtigs. We smeerden boterhammetjes, de tank was vol, de gordels vast. De hond kwispelde op de achterbank. Het avontuur kon beginnen!
Nou, het was een grote tegenvaller, laat me dat vertellen.
Zowel op de heen- als de terugweg.
Ja, er zitten hobbels in de weg, maar als je niet oplet, mis je ze. In wat voor auto’s die 65 klagers reden, weten we niet.
Maar om voor prinsesjes op de erwt bijna 40 miljoen euro uit te geven (dat heeft het althans tien jaar geleden gekost) is raar.
Schuur die weg vlak, en doe voor de rest van het geld nog maar wat fonteinen, een Cambuurstadion en eindelijk eens, na meer dan een eeuw proberen, een echt snelle spoorverbinding met de Randstad. 
<|endoftext|>
Schumi – dat is mijn hond – weet het bij wandelingen vaak zo uit te kienen, dat hij op het lastigste moment gaat poepen.
Als je net een ijsje hebt gekocht bijvoorbeeld, zodat je dat in een hand moet houden, zo ver mogelijk van het plastic zakje in de andere hand waar je de keutel mee opraapt, terwijl je de riem van de hond tussen je tanden klemt en de hond zich inmiddels schrap zet om te snuffelen aan iets aan de overkant van de straat. Vervolgens laat je de riem op de grond vallen en zet er meteen een voet op, hou je het ijsje zo goed als dat gaat met je mond vast, zodat je beide handen vrij hebt om een knoop in het zakje te leggen.
Zo ging het deze week op de Voorstreek, terwijl verderop een moeder met dochtertje stond.
Het dochtertje keek begerig naar de hond. Daar ben ik al helemaal op ingespeeld, meestal komen meisjes vragen of ze de hond mogen aaien, en vertellen ze al aaiend dan dat ze zelf ook zo heel graag een hondje willen want die zijn zo lief, maar het mag niet van pappa en mamma.
Dit meisje keek ook gecharmeerd naar Schumi, tot die op de stoep hurkte en een drol begon te draaien.
,,Ja, dat hoort er ook bij als je een hondje hebt’’, zei de moeder op educatieve toon. ,,Dan moet je schoonmaken.’’
Het meisje liep een eindje naar ons toe en bleef gebiologeerd kijken. Vaardig raapte ik de uitwerpselen op en in een vloeiende beweging (daar ben ik steeds handiger in geworden) draaide ik het zakje dicht en legde er een knoop in.
,,Zit daar poep in?’’, vroeg ze.
,,Ja’’, zei ik. ,,Dat moet je weghalen anders gaat er misschien iemand in staan. Wil je het voelen?
Het is nog warm en je kunt er een beetje in knijpen.’’
,,Ik vind dat vies’’, besloot ze.
,,Als je een hondje hebt moet je ook poep opruimen’’, zei ik.
,,Het went snel.’’
,,Ik vind het vies’’, herhaalde het meisje en liep terug. Haar moeder keek me, zo leek het tenminste, dankbaar aan. 
<|endoftext|>
Sommige mannen zijn gitaarmannen.
Ze hebben elektrische gitaren, maar spelen daar niet per se op. Ik was een keer bij iemand die er drie in de kamer had staan. ,,Mijn vriendin wil er niet meer in huis’’, legde hij uit. ,,De rest staat in de opslag en soms wissel ik ze om.’’
Zulke gitaarmannen hebben ook altijd gitaargoden. Een zo’n gitaargod was gisteravond in Leeuwarden, Adje Vandenberg.
Van Vandenberg, weet u nog, Burning heart? Soft nummer, maar toch. Later zat hij bij Whitesnake.
Het publiek in Neushoorn begon gisteravond spontaan Here I go again te zingen.
In de glorietijd van megabands met vuurwerkshows stond hij avond aan avond in zalen met duizenden bezoekers.
Hij heeft een stevige handdruk, een vriendelijk gezicht en een suikerbrood. Gisteravond tenminste. Hij sneed steeds stukjes af, smeerde er boter op en hapte het weg. Komt van zijn oom Lammert en tante Metje in Menaam, vertelde hij. Daar kreeg hij vroeger twee keer in de week suikerbrood. Nu hij in Friesland was greep hij zijn kans.
In talkshow Iepen Up noemde hij zijn favoriete gitaarsolo’s.
Want ook een gitaargod heeft gitaargoden. ,,Ik ben old school’’, waarschuwde hij en noemde Brian May met Killer Queen ,,mijn held’’. Daarna kwam een stukje Jimi Hendrix met Red house (,,zonder hem was er geen metal geweest’’) en Eddie Van Halen met Eruption. ,,Uit Nijmegen hè? Ik kwam wel eens bij ze thuis, ze zijn al in de jaren zestig naar Amerika verhuisd, dus ze spreken een soort jaren zestig- Nederlands.’’
Het gesprek duurde maar kort, het leek of hij veel meer had willen vertellen. Gelukkig was er nog suikerbrood, waar hij gewoon mee verder ging. 
<|endoftext|>
Terwijl onze economie kraakte (minister Hans Wiegel van Binnenlandse Zaken zei het zelf) gingen bij de pier van Holwerd twee mannen te water, de 34-jarige Klaas Berga uit Holwerd en zijn vier jaar oudere maat Klaas Ekema uit wat nog Zwaagwesteinde heette.
In ruim drie uur zwommen ze naar de overkant, naar Ameland.
Dat was op zaterdag 8 september 1979. Ze hadden het een week eerder bedacht op een verjaardagsfeestje.
Dat betekent dus dat de drie Amelanders die afgelopen donderdag van Holwerd naar het eiland zijn gezwommen niet de eersten waren. Hun prestatie wordt er niet minder van, maar historisch moet het wel kloppen.
De correctie komt van Pier Soepboer uit Holwerd, die als wadloopgids de oversteek honderden malen heeft gemaakt. Hij zat destijds in de volgboot. Elke drie kwartier hielden de zwemmers zich aan zijn sloep vast en dronken een kop thee.
,,Prachtich moai waar wie it, krek as no, mar net sa waarm’’, zegt Soepboer. De zee was spiegelglad, bijna geen wind en afgaand tij. Half twee vertrokken ze, twintig over vier stonden ze onder Buren, ongeveer waar de een jaar eerder aangelegde melkleiding aan land kwam. De laatste halve kilometer was zo ondiep dat ze die hadden gelopen.
Alles ging terug in de sloep, om zeven uur waren ze weer thuis.
,,In goeie swimmer kin soks’’, meent Soepboer. ,,Sa’n ein is it no ek wer net.’’ Toch wel een kilometer of tien, dacht ik.
,,Nee’’, zegt Soepboer. ,,Dat is net sa. Krij mar in lineaal en in kaart, dan sjochst it wol, tusken de 7 en de 8 kilometer.’’
Wel denkt hij dat dit echt de eerste keer was dat mensen zijn overgezwommen. Tot zich iemand meldt met een ander verhaal houden we het daarop. 
<|endoftext|>
Beginnen met iets, dat is één ding. Zoals het shantykoor van lezers van deze krant, dat we als lollig experiment hadden bedacht voor bij de Tall Ships. ,,Zou daar iemand voor te porren zijn?’’, vroegen we ons af.
Voor we het wisten bestond er een nieuwe shanty (De sânde weach) met een lekker in het gehoor liggend refrein (,,Los, los, lit mij los’’) en een koor met dirigent, accordeonist en zangers overal vandaan, die op eigen voorstel drie keer hebben geoefend. Gisteren zong dit gelegenheidskoor in Harlingen.
Wonderlijk hoor, dat zoiets zo makkelijk kan ontstaan.
Van meet af aan hadden we ook gezegd: we organiseren dit voor een optreden bij de Tall Ships. Daarna is het over en uit.
Zoals ik zei, beginnen met iets is een ding, maar ergens mee ophouden terwijl het lekker gaat, dat is nog wat anders.
De voorbeelden van mensen die stoppen zonder dat het hoeft zijn zeldzaam. De Franse dichter Arthur Rimbaud stopte op zijn 21-ste met dichten en leefde nog zestien jaar verder. Gioachino Rossini schudde de populaire opera’s zo uit zijn mouw tot hij het op zijn 37-ste welletjes vond en in de keuken bezig ging, zijn andere liefhebberij. Of ze het moeilijk hebben gehad met die beslissing is onduidelijk.
Een shantykoor van LC-lezers kun je niet echt met hen vergelijken, maar toch. Na afloop van het korte optreden kwamen verschillende zangers zeggen dat ze het spijtig vonden dat het nu alweer voorbij is. Konden we niet nog eens... toch... ergens... al is het maar één keer... bijvoorbeeld op zo’n praam in Leeuwarden...
Ik beloofde er eens naar te informeren.
Beginnen met iets is relatief eenvoudig. Ermee ophouden, dat is de opgave. 
<|endoftext|>
Omdat ik een modern mens ben en ingespeeld op de sociale media had ik iets nieuws bedacht.
Dat kwam, gisteren kregen we bericht dat de mevrouw die te boek stond als de oudste inwoner van Leeuwarden is overleden.
Mijn medeleven met haar nabestaanden, overigens. En daardoor is nu een andere mevrouw de oudste van Leeuwarden geworden.
Zoiets is geen prestatie, het is toeval. Wat voor gezelschap het ook betreft, altijd is iemand er de oudste. Vorige maand werd Eelke Bakker uit Dokkum, die van Ameland komt, 108. Daarmee is hij de oudste man van Nederland en dus ook van Friesland en Dokkum. De oudste Nederlander is hij weer niet, dat is een vrouw van 113 jaar en twee weken.
Dat zijn de oudsten. Maar aan de andere kant van het leven zit ook iets. Op het moment dat u dit leest ligt ergens in deze provincie een baby die zich de jongste van Friesland mag noemen.
Mijn idee was: laten we daar nu eens een rubriek van maken.
De Jongste van Friesland. Op internet, want dat medium gaat de hele dag door, net als de productie van baby’s. Ik heb geen idee hoeveel kinderen er in Friesland per jaar geboren worden, maar het Centraal Bureau voor de Statistiek wel. In 2016 waren het er 6017. Dat zijn er 16 per dag, elk anderhalf uur een nieuwe Fries.
Wat een flitsend, zelfs verslavend internetkanaal kan dat worden! Daar is altijd wat te beleven, zeker als je het combineert met prijzen voor wie het langst de jongste is. Als je het treft hoor je trotse vaders live vanuit het ziekenhuis in de uitzending roepen: ,,Wacht even! Er komt er nog eentje!’’
Ik voorspel zoiets een grote toekomst, misschien nog meer dan de meldingen van de oudste.
Helaas zien mijn collega’s vooral bezwaren. Die zijn nu eenmaal niet zo modern als ik. 
<|endoftext|>
Half twaalf maandagavond lag er een man naast de voordeur.
Oranje T-shirt, petje. Hij had zijn knieën opgetrokken, zijn bovenlichaam lag ongemakkelijk op het rooster voor het kelderraam.
,,Gaat het goed metumeneer?’’, zei ik. Hij reageerde niet.
,,Hallo meneer, is alles in orde?’’, zei ik luider.
,,Lamemetrust’’, mompelde hij. ,,Ik lig te slapen.’’
,,Dat kunt u toch niet hier op de stoep doen?’’, zei ik.
,,Laat me met rust’’, herhaalde hij. ,,Ik blijf hier een half uurtje liggen. Lameslapen.’’
,,Kunt u niet beter naar het park?’’, zei ik. Daar zijn wel vaker slapers; sinds ik een hond heb die ’s avonds uit moet is er een wereld voor me opengegaan. ,,In het park staan tenminste nog bankjes, dit is niks.’’
,,Dat is wel een kilometer ver’’, zei hij. Het klonk of hij met dubbele tong sprak, maar hij gaf geen antwoord op mijn vraag of hij misschien dronken was.
,,U kunt hier niet slapen’’, zei ik krachtdadig. ,,Waarom niet’’, zei hij en ging rechtop zitten. ,,Ik slaap een half uurtje.’’
,,Omdat ik hier woon en ik vind het een raar idee dat er iemand op mijn stoep ligt’’, zei ik. ,,Heb je dan twee euro voor me?’’, vroeg hij.
,,Moet ik iemand voor u bellen?’’, stelde ik voor.
,,Ga je de politie bellen?’’, vroeg hij. ,,Misschien wel’’, zei ik.
,,Ik weet eigenlijk niet wie je belt als er iemand op je stoep ligt.
Maar u kunt hier zo niet blijven.’’
Moeizaam stond hij op. De wereld is een kankerzooi, zei hij, want aan de overkant kon hij ook al niet slapen. Mopperend liep hij weg.
Toen ik even later met de hond liep lag hij achter de geparkeerde auto’s verderop. Een halfuurtje maar, neem ik aan. 
<|endoftext|>
De mensen die me een lift gaven, hadden Radio Tour de France op. ,,Vinden we gezellig’’, legden ze uit.
,,We volgen het elke dag.’’
De Tour de France is een van die dingen die je nooit helemaal kunt ontlopen. Juist door dat radioprogramma vol toetergeluidjes, jingles en af en toe een tourflits, waarin een man die nog opgewondener praat dan zijn collega’s komt melden dat iemand vooruit is gefietst of is gevallen. Het is op een bepaalde manier wel gezellig, een soundtrack voor de zomer.
Maar na een tijdje autorijden viel er een verschil op met uitzendingen van vroeger. Toen draaiden ze om de haverklap Franse hits. Nu was er na een uur nog niet een langsgekomen.
,,Waar zijn de Franse zomerhits?’’, vroeg ik. ,,Ik mis Julien Clerc en Michel Fugain et le Big Bazar.’’ ,,Nu je het zegt’’, zei de chauffeur.
,,Die draaien ze niet meer.
Geen Poppys of Dalida.’’
De jukebox in mijn hoofd ging los. Thuis hadden we vroeger verzamelplaten die Vive la France heetten en waar ze allemaal op stonden. Gilbert Bécaud, Edith Piaf, Gérard Lenorman, Charles Aznavour, Jacques Brel, Adamo, Dave, die eigenlijk Nederlands was. En allerlei Michels: Sardou (Le lac du Connemara), Michel Delpech (Pour un flirt) en Polnareff, die al Elton Johnbrillen droeg toen Elton John ze nog moest bedenken.
Een verklaring hadden we niet. Misschien kiest niemand nog Frans op school, misschien is het omdat wielrenners er zelf ook niet naar luisteren: Geraint Thomas houdt van Bruno Mars en Tom Dumoulin van Mumford & Sons. De Poppys hadden dus ongelijk met hun Non, non, rien n’a changé. En in de auto was Radio Tour de France ineens wat minder gezellig geworden. 
<|endoftext|>
Eind juli 1968 was de vijftienjarige Jellie de Ruiter uit Leeuwarden verdwenen.
Pas na een week dook ze op, in Antwerpen.
Het was het jaar van de opstandige jeugd en de Vietnamprotesten, en tegelijk stond Heintje die zomer op nummer een met Ich bau dir ein Schloss.
Deze krant berichtte uitgebreid over de terugkeer van het meisje. ‘Een week bij de hippies’, stond erboven, of ze een volkenkundige expeditie had gedaan.
Jellie was op reis gegaan met een vriendje uit Winsum. Niet zomaar een jongen, maar een die in mei uit een inrichting was weggelopen. In koffiebars had hij reisavonturen verteld en die wilde zij ook meemaken. Op 27 juli liftten ze naar Antwerpen.
Daar kwam ze probleemloos terecht, zonder paspoort en met maar twee gulden op zak.
Maar de jongen uit Winsum liet haar daar in de steek. Ze belandde ,,in een kring van hippe jongelui waaronder Marokkanen en Turken die voor verdovende middelen zorgden’’, aldus het artikel. ,,Het meisje heeft gezegd marihuana-sigaretten te hebben gerookt. Ze was er eerst wat suf van geworden maar toen ze meer rookte kreeg ze prachtige dromen.’’
Na een week zag een Antwerpse agent haar op straat, ,,alleen gekleed in een jurkje in de stromende regen’’. Ze had wel een kaart naar huis willen sturen, vertelde ze de politie, maar ja, voor twee gulden doe je niet veel. Ze keerde terug bij haar ouders in de Marathonstraat, eind goed al goed.
Dat is dus vijftig jaar geleden.
Ik heb een paar Leeuwarder kenners van toen gevraagd wat er van Jellie de Ruiter kan zijn geworden, die nu 65 zou zijn.
Maar zij kenden haar niet. Jammer, want je bent toch nieuwsgierig naar het vervolg. 
<|endoftext|>
Een vlag is een lap stof die op zich niks betekent. Het zijn de mensen die ermee zwaaien die er inhoud aan geven.
Het gedrag maakt de vlag.
En dan nog is die inhoud vaag. Iemand die op 4mei het rood-wit-blauw hijst geeft iets anders aan dan iemand die er een schooltas bij hangt, of die de driekleur op zijn gezicht schildert bij een voetbalwedstrijd.
Allemaal zeggen ze: ‘Ik hoor erbij’, al geven ze verschillende antwoorden als je zou vragen: ‘Waarbij dan precies?’ en ‘Kun je daar zonder vlag ook bij horen?’
Nu is er wat te doen over de regenboogvlag, een bonte lap die bij de homobeweging hoort.
Alle provincies zeggen: die hijsen wij op 11 oktober, als steun op Internationale Komuitdekastdag.
Behalve Friesland.
Nogmaals, zo’n lap stof zegt niks. Je kunt er beter voor zorgen dat homo’s, lesbiennes, transgenders (kan daar eens een goed woord voor komen?) normaal kunnen leven, geen klappen krijgen en niet worden afgewezen voor een baan in een agrarische groothandel of zoiets.
Maar als je zegt: die vlag moeten we als Friesland op 11 oktober juist niet hijsen, is dat het andere uiterste. VVD’er Avine Fokkens-Kelder bepleitte dat maandag in deze krant. Met zo’n vlag en zo’n dag zet je homo’s, lesbiennes en geslachtswisselaars (geen goed woord) apart en dat is verkeerd, redeneert ze. De Friese vlag dekt wat haar betreft elke lading al.
Dat kan zo zijn. Maar waarom zou je iets niet willen dat gezien wordt als een symbolisch steuntje in de rug? Er bestaan dagen voor allerlei groepjes mensen, van Indië-herdenkingen tot Moederdag. Die zwaaien weliswaar niet met eigen vlaggen, maar uiteindelijk is een vlag alleen maar een lapje stof. Om met een bepaald lapje nadrukkelijk niet te willen zwaaien, enkel om te laten zien hoe apart Friezen zijn, zegt iets. Gedrag maakt de vlag. 
<|endoftext|>
Je moet eens naar The Homesick luisteren, zeggen mensen al een jaar tegen me. Die muziek is net wat voor jou. Ze komen uit Dokkum en zijn heel jong, maar hebben al in Texas opgetreden.
Dus het trof dat ze dit weekeinde op Welcome to the Village waren, het gezellige muziekfestival in de Groene Ster waar iedereen komt. Deze keer was het extra gezellig omdat we met zijn allen konden mopperen op het gedoe rond het geluid, waardoor de boel donderdagavond eerder moest sluiten. Niks werkt zo sfeerverhogend als een gemeenschappelijke vijand.
Omdat ik altijd achterloop met nieuwe, hippe dingen, las ik het programmaboekje. Want wat is The Homesick? ,,Puntige noiserock’’, stond er, ,,een razende mix van shoegaze, postpunk, noise en een vleugje Bonifatius,
gespeeld op het scherpst van de snede’’. Een waas van termen moest verhullen dat de schrijver er eigenlijk niet uitkwam.
,,Je moet hier niet blijven staan’’, zei mijn buurvrouw M. in de tent. ,,Je moet mee naar de pit. Kom op!’’ Zo belandden we vooraan naast de plek waar jongens tijdens het optreden als wilden tegen elkaar opsprongen.
M. sprak een van hen bestraffend toe, die tegen haar was opgeknald. Hij zei netjes sorry.
Het begon wat mat, misschien hadden de Dokkumers nog jetlag van Texas, al is dat alweer even geleden. Daarna werd het steeds leuker en spannender. De voorman, die Jaap heet, kondigde als slotlied The best part of being young is falling in love with Jesus aan. ,,Daar zijn jullie het vast mee eens’’, zei hij. ,,Kun je toch zien dat ze uit Dokkum komen’’, zei M. Het is hoe dan ook een supertitel en een refrein dat in je hoofd blijft hangen.
Leuke band, The Homesick.
Dank jullie voor de tip. 
<|endoftext|>
Willem woont al veertig jaar in Workum. Met zijn zus zat hij op het bankje bij de leeuwenfontein, waar zoveel over te doen was.
Wat vindt u ervan? vroeg ik.
,,Hiel geweldich dat se hjir yn Woarkum dy twa liuwen delsetten ha. Moai dat der wetter út dy liuwen spuitet, dan kin men sjen dat it twa liuwen binne dy’t oan it wetter spuitsjen binne’’, begon hij en stak een sigaartje op. ,,Ik woe sizze: wy hâlde it mar moai sa, sa as it hjir stiet, dan kin men ek sjen wat der yn dit Woarkum oan dingen bart.’’
,,Soe der gjin wetter oansluten wêze, dan kinne de liuwen ek net spuitsje. Dan steane se gewoan sa drûch as hop. Liuwen moatte ek focht ha. Want ja, se kinne net prate. Sjoch, wy kinne wol prate, mar de liuwen, dy kinne net prate. Dy bliuwe gewoan as stânbyld sa stean, om de minsken hjir oan te moedigjen om te praten hoe’t it mei de liuwen giet. En ja, dan sizze de minsken: ‘Wêrom kinne wy wol prate en de liuwen net?’’’ ,,Sjoch, wy steane yn ús libben, dat wy kinne prate. Mar de liuwen binne hielendal dea, dy binne eh...’’ ,,Keunst’’, vulde zijn zus aan. ,,Keunst’’, herhaalde hij.
,,Dus dizze kinne net prate.’’
Zelf was hij nog lang niet uitgepraat. Nog eens benadrukte hij dat hij al veertig jaar in Workum woont. ,,En ik hoopje dat ik hiel âld wurde mei. Ik bin no 67, ik bin de âldste fan fjouwer bern. Sjoch, ik gean al nei de santich, en ik wol der wolris in jier ôf ha, mar dat jout je allegear gjin sint, want der komt altyd wer in jier by. Ik hoopje dat ik hiel âld wurde mei, hjir yn Woarkum en dat ik in soad freonen en freondinnen hâld. De iene hat fan alles en de oare hat neat.’’
De leeuwen bleven stil, die konden alleen maar water spuiten.
Praten deed Willem voor ze. 
<|endoftext|>
Er is een merel in de tuin.
Bij het vallen van de avond zit hij hoog in de boom van de buren en fluit Richard Strauss. Om precies te zijn: een kort fragmentje uit de dans van de zeven sluiers van Salomé.
Werkelijk waar. Al vaak dacht ik, dit stukje ken ik toch, maar ik kon zo snel niet bedenken waarvan en dan was die merel alweer verder met zijn concert.
Misschien fluit hij ook andere beroemde muziekfragmenten, maar die heb ik nog niet kunnen herkennen. Hij is hoe dan ook een welluidend schepsel en laat elke avond onvermoeibaar van zich horen, bovenin die boom.
Overdag hoor je hem niet.
Alleen soms een hakkend tsjik! tsjik! tsjik!-geluid, waarmee merels voor naderbij sluipende katten waarschuwen.
De merel is er al jaren, met gezin. Het is natuurlijk niet steeds dezelfde, een merel wordt maar een jaar of drie. Maar waarschijnlijk gaat ons binnenstadstuingebied binnen een merelfamilie al jaren van vader op zoon over. Net als de voorliefde voor pindakaas, die sterk is in deze familie.
Maandagmiddag zat ik te lezen in de tuin. Dat wil zeggen, ik probeerde het. Maar het was warm en loom, de hond lag in diepe slaap op een stoel naast me, ik had moeite mijn ogen open te houden en uiteindelijk lag zelfs de biografie van Lucebert te slapen op mijn schoot.
Tot een luid Ksst! Ksst! ons wekte. Hond en ik schoten overeind, Lucebert viel op de grond.
Ksst! ging het door. Het was de buurvrouw die iets verjoeg.
,,Weg jij!’’, riep ze. Even later riep ze naar haar man: ,,Die kat had bijna de merel opgegeten!’’ Ze klonk verontwaardigd: onze merel, daar blijf je af.
De merel heeft er niets aan overgehouden. ’s Avonds floot hij als vanouds weer Richard Strauss. Een goede buur is beter dan een verre vriend. 
<|endoftext|>
Dit weekeinde hadden we de grootste gehaakte deken van de wereld kunnen bewonderen, nota bene op fietsafstand, maar we hebben het niet gedaan.
Niet omdat we de inspanning niet waarderen en ook niet omdat we wat anders hadden (wat wel zo was, een van de leukste filmfestivals van het jaar) maar omdat die reusachtige beddensprei plat op de grond is gelegd. Dat zag je op de foto’s.
Zo deden ze het eerder ook al eens bij de Oldehove.
Dat doen ze de laatste jaren vaker met reusachtige dingen: plat op de grond of een dak leggen. Uit de losse pols wat Friese voorbeelden: het logo van de Culturele Hoofdstad op een binnenplaats van het Leeuwarder gemeentehuis, een kwelder bij Terschelling die geïnspireerd is door het werk van Mondriaan en – ook op Terschelling – die Oerolmanifestatie met reusachtige kringen op het strand, waar mensen in lagen voor een luchtfoto.
En niet te vergeten, de Escher-achtige patronen in de velden van het Bildt.
Leuk en aardig, maar dat zijn dus allemaal zaken die je niet goed kunt zien, tenzij je er overheen vliegt. Dat verschijnsel is begonnen met Google Earth, dat luchtfoto’s onder ieders handbereik bracht. En het wordt nu versterkt door de drone. Mensen maken dingen die je alleen met een drone goed kunt bekijken.
Die Escherpatronen zijn een voorbeeld van die dronificatie.
Als je er langs loopt, vallen ze tegen. Die gehaakte deken net zo. Terwijl je daar best iets geks mee had kunnen doen, zodat hij beter zichtbaar was geweest. De complete terp van Hegebeintum instoppen, of een lang stuk Waddendijk bedekken. Maar hij werd gewoon neergelegd. Zodat je een drone nodig hebt om een beeld te krijgen. 
<|endoftext|>
Eindelijk, daar was hij dan.
Owen Bonnici, de minister van justitie en cultuur op Malta. Een tijd had gedeputeerde Sietske Poepjes al niks meer op haar sms’jes gehoord, maar nu stond hij op de stoep. ,,Zijn alle vrouwen hier zo lang?’’, vroeg hij toen hij haar zag. Zelf was hij niet zo groot. Maar dat is zijn eiland ook niet: 316 vierkante kilometer, haast een tiende van Friesland.
Poepjes boog zich voorover en schonk hem Friese manchetknopen en een felrode stropdas van LF2018, een lelijk ding dat hij meteen omdeed. ’s Lands wijs, ’s lands eer, hij weet hoe het hoort.
Daarna ging het naar de studio, voor een talkshow of persconferentie of wat het maar was.
Daarvoor was Bonnici immers naar Leeuwarden gekomen. Om te praten over Malta, de vermoorde journalist Daphne Caruana Galizia, de reacties bij Valletta2018, de band met LF2018 en zulke zaken. Elders in de krant kunt u lezen: hij gaf geen duimbreed toe.
Dat leidde tot teleurstelling bij Poepjes en LF2018baas Tjeerd van Bekkum. Die hadden erop gehoopt dat Bonnici aan de jas zou willen trekken van de Valletta2018- baas die smalende opmerkingen had gemaakt over die vermoorde journalist. Maar dat is Bonnici niet van plan.
Raar, dat ze dat niet meer konden waarderen. Want Bonnici, lyts mar krigel, liet precies het soort onverzettelijkheid zien waar Friezen in het algemeen prat op gaan. Hij liet zich niet de les lezen door een stel betweters, bleef hameren op de vrijheid van meningsuiting en zeggen: die misdaad lossen wij zelf wel op. Je mag helpen, maar dat is het dan. Hij knibbelde niet voor Tjeerd van Bekkum of die lange vrouw. In de kern is de man een dwarse Fries. De stropdas hield hij ook. Te goed om wei. 
<|endoftext|>
Nu u alweer 76 bent en bezig met een afscheidstournee wil ik u op de valreep wat vragen. Het komt door mijn collega Wim, die een enorme fan van u is, hij was bij beide Amsterdams concerten van afgelopen weekeinde. Misschien zag u hem, hij zat vrij vooraan en maakte zelfs een filmpje van 50 Ways to leave your lover.
Dat heb ik altijd een leuk liedje gevonden, omdat je het zo fijn kunt meezingen. Een keer hebben we dat met zijn allen gedaan, een Amerikaans gezin en ik, in de auto onderweg naar Glacier National Park. Het was ineens op de radio en het werd zo’n spontaan muzikaal reismomentje dat je nooit weer vergeet.
In het liedje vertelt u dat er 50 manieren zijn om van je geliefde af te komen. Toch noemt u er in het refrein maar 5. En die ene van Roy telt niet eens echt mee: Just slip out the back, Jack, make a new plan, Stan Don't need to be coy, Roy, just listen to me Hop on the bus, Gus, don't need to discuss much Just drop off the key, Lee, and get yourself free Dat betekent dus dat we nog 45, of eigenlijk 46 manieren om van je lover af te komen van u te goed hebben. Komt dat wel in orde voor u er niet meer bent?
Weet u ze allemaal nog wel, want dit liedje is ook alweer 43 jaar oud? Anders moetumisschien de heer Garfunkel even bellen, die weet er vast ook nog wel een paar.
Kijk, misschien lukt het u niet meer om ze allemaal nog op te noemen, dat is best, maar zeg nou zelf, meneer Simon: 50 beloven en er maar 5 vertellen, dat is wel heel erg weinig.
Met vriendelijke groet, 
<|endoftext|>
Een bont 2018-weekeinde was het, met De 8ste Dag in Leeuwarden – bedenker Marten Winters moet ereburger van de stad worden – en de première van Conference of the birds in de Groene Ster, waar al veel over te doen was. Ik was bij allebei. Ze konden niet verder uit elkaar liggen.
Om met de deur in huis te vallen: Conference of the birds viel me tegen. Muziek sterk (ja, logisch), dans fantastisch (hè hè), licht mooi, maar in een schouwburg was het niet heel anders geweest. Al passen daar minder mensen in. Dat dit in de Groene Ster was en in een ruimte die een vogelnest moet verbeelden, daar deed de voorstelling niks mee. Bovendien werd het verhaal voornamelijk verteld, niet getoond. Spektakel bleef uit.
Nu ja, jammer, je hebt het in elk geval meegemaakt, dingen mogen ook tegenvallen, volgende graag.
Dat was de dag erop, de kettingreactie van vallen en opstaan die door de stad trok.
Vlechten werden afgeknipt, een trekker rolde van een helling, tompoezen en bibliotheekboeken tuimelden, een F-16 prikte een rode ballon lek. Er was zelfs een rechtszaak op het water, waar een vrouw de cel in dreigt te gaan omdat ze een indringer met een pook heeft geslagen. ,,Is dat rechtspraak in Nederland?’’, mopperde een jongen achter mij. ,,Dan weet ik wel wat ik doe, dan zorg ik dat ze het lijk nooit vinden.’’
Zo werd iedereen wel ergens door aangesproken. Daardoor was dit misschien wel de feestelijkste, mienskipste gebeurtenis van 2018. Eigenlijk is de stad door Winters en zijn medewerkers een beetje veranderd, zoals Berlijn nadat de Reichstag ingepakt was. Het is bijna niks en toch alles. Het was, om Lucebert aan te halen, een ,,kleine mooie ritselende revolutie’’. 
<|endoftext|>
Weinig dingen zijn zo lollig en absurd om te doen als zitten in een reuzenrad op het Bildt.
Een bezoekje aan de Oudebildtdijk is sowieso de moeite waard, het is een soort museum van zichzelf. Maandag zagen de hond en ik er bijvoorbeeld een plantenbak, gemaakt van het achterstuk van een roze Chevrolet Malibu. Zoiets maakt de trip al de moeite waard.
Bovendien zijn er nu exposities in grote schuren, waar kunst hangt en vrijwilligers vertellen dat men hier vroeger haringen in pootgaten stak, als bemesting.
Dat was lang geleden, in de middeleeuwen, zei de dame, maar de hond kon het volgens mij nog steeds ruiken. Die raakte maar niet uitgesnuffeld.
Het reuzenrad, dat je al van verre tussen de graanvelden ziet staan, maakt het af. Happy wheel heet het, de naam is op de zijkant geschilderd naast een portret van Marilyn Monroe.
Een vrijwilliger met een hesje hield het verkeer over de Stadhoudersweg, dat er niet was, tegen, zodat we veilig konden oversteken. In de keet zaten vier mensen aan de koffie. Voor 4 euro kocht ik een muntje en gaf het aan de vrouw ernaast, die het mechaniek bediende.
Ik gaf de hond aan twee vrouwen die buiten in de zon zaten.
Want hoewel het een geduldig dier is en het reuzenrad niet heel hoog wilde ik het er niet op wagen. En daar draaide het gestaag, met mij als enige passagier.
,,Zal ik hem stilzetten als je boven bent?’’, riep de vrouw.
,,Doe maar’’, riep ik terug.
Boven zou je goed zicht hebben op de Escherpatronen in het gewas, maar dat is onzin, je ziet er niet veel van.
Het doet er weinig toe. Want hoe vaak zit je nu in je eentje in een Happy wheel tussen zonovergoten aardappelvelden? En in de verte kon je zelfs de vuurtoren van Ameland zien blinken. 
<|endoftext|>
Ze hadden me gewaarschuwd voor de viptent van Cityproms, het jaarlijkse Leeuwarder festival met klassieke muziek in de openlucht.
Vanwege Richard Hageman mocht ik de tent vrijdag in.
Het NNO speelde Hagemans Overture in a nutshell, een dag eerder had ik wat over Hageman verteld, zodoende. Dit was de eerste keer dat het in Europa werd gespeeld en de tweede uitvoering überhaupt. De vorige keer was in 1945 in Los Angeles, toen dirigeerde Hageman zelf.
,,Het is altijd een enorme herrie in de viptent, iedereen staat door de muziek heen te kletsen’’, had een veteraan me al toevertrouwd. ,,Als dat dit jaar weer zo is, ga ik tussen de mensen op het plein staan.’’
Zelfs wethouder Sjoerd Feitsma sneed het aan in zijn openingswoord.
Hij richtte zich rechtstreeks tot de viptent, legde zijn vinger tegen de lippen en zei ,,Sssst’’. Iedereen moest van de muziek genieten met een glas wijn tegen de mond, zei hij.
Dat maakte indruk. Bij Hageman bleef het stil en ook het Tweede Pianoconcert van Sergej Rachmaninov, een laat-romantische geluidsmuur in drie delen, onderging men bijna zwijgend.
Maar toen was het concert nog niet voorbij. Er volgde muziek uit West Side Story van Leonard Bernstein. De vips vonden het nu welletjes.
,,Nou, ik ben alweer gescheiden, vorig jaar’’, hoorde ik achter me.
,,Ik ken deze muziek, is het van Star wars?’’
,,Ben je al met de boot weggeweest?
Wij al twee keer.’’
,,Joop, mag ik je wat vragen, oh nee, eigenlijk vraag ik je nu al iets.’’
Het NNO speelde onverstoorbaar door. West Side Story gaat immers over liefde en jeugdbendes.
Liefde maakt doof, dat is bekend, en bendes zijn wel wat straatrumoer gewend. 
<|endoftext|>
Vrijdagmiddag werd bekendgemaakt dat Arthur Oostvogel stopt als directeur van de Harmonie in Leeuwarden.
Zaterdagochtend stond er al een advertentie in de kranten.
Vaak is er dan al iets voorgekookt, maar voor de vorm is er zo’n procedure. Je weet maar nooit wat het oplevert.
We gaan eens even lekker speculeren. Na dit Culturele Hoofdstad-jaar komen er allerlei cultuurmanagers op de markt.
Tjeerd van Bekkum, Claudia Woolgar, Marije Jansen, Oeds Westerhof, die al eens het filmhuis van Nijmegen bestuurde.
Wildere namen uit die wereld: Sjoerd Bonnema, Jacco de Boer, Koen Haringa. Die zijn waarschijnlijk al te out of the box. Net als Lieven Bertels.
Waarschijnlijker is dan Siart Smit, nu nog van Lân fan Taal, daarvoor van Tryater. Ondeugend zou Anna Tilroe zijn, een doortastende dame die dankzij de fonteinen het Friese publiek grondig heeft leren kennen.
Andere doortastende dame: Dina Boonstra, de directeur van NDC Mediagroep (en deze krant), die op 1 augustus zomaar ineens stopt. Of Yvonne Bleize van de Neushoorn, pal aan de overkant. De popzaal moet van de gemeente toch al meer samenwerken met de buurman.
En wat te denken van Jannewietske de Vries? Als die nu eens geen burgemeester wordt?
Kijken we naar de schouwburgen.
Misschien is Stef Avezaat van De Lawei toe aan de sprong naar de hoofdstad en komt hij schwung in de zaak brengen.
Gerard Wolters van het Posthuis is net afgezwaaid, die zal geen zin hebben. Over Gerard gesproken: oud-directeur Gerard Tonen?
Nah - die is het al twee keer geweest. Iemand van Oerol dan?
Marelie van Rongen?
Overigens: aan het noemen van namen in deze rubriek kan geen enkele garantie worden ontleend. Het blijft theater. 
<|endoftext|>
Maurice Hageman was de eerste dirigent van het Orchest der Vereeniging De Harmonie in Groningen.
De dirigent had zich tijdens een concert in 1865 zo geërgerd aan het luide geklets van een groep studenten in de gehoorzaal dat hij had afgetikt en was weggelopen. Einde concert, einde ook van zijn baan. Maurice vertrok naar Batavia, het Orchest groeide door en werd het Noordelijk Filharmonisch Orkest.
Dat is een.
Na zijn terugkeer uit Nederlands- Indië begon Maurice een nieuw muziekleven in Leeuwarden.
Hij gaf muziekles, organiseerde concerten, verkocht instrumenten. En hij kreeg twee zoons. De jongste was Richard Hageman, die later carrière zou maken als dirigent in New York en een Oscar zou krijgen. Toen deze Hageman begin jaren vijftig in Nederland was, vertelde hij dat hij van plan was het Frysk Orkest te dirigeren, dat in zijn geboorteplaats was opgericht.
De voorzitter van het orkest had in 1954 contact met hem opgenomen.
Het Leeuwarder concert is er nooit gekomen.
Dat is twee.
Het Noordelijk Filharmonisch Orkest en het Frysk Orkest zijn in 1989 samengevoegd tot het Noord Nederlands Orkest.
Dat is drie.
Het Noord Nederlands Orkest speelt vanavond, tijdens City Proms, een compositie die Richard Hageman in 1945 schreef.
Het stuk heet Overture in a nutshell, en duurt maar een minuut of zes.
Dat is vier. Want dit korte muziekje voltooit iets dat begon toen Maurice Hageman zijn dirigeerstokje neerlegde en dat werd voortgezet toen zijn zoon Richard aankondigde naar Leeuwarden te komen. 
<|endoftext|>
Geruisloos is een paar maanden geleden een historische ontdekking gedaan over Leeuwarden.
In 2004 was er vanwege Monumentendag een route langs woonhuizen van bekende Leeuwarders, zoals Escher, Mata Hari, en Piet Paaltjens. In het begeleidend boekje stond dat het geboortehuis van Max Blokzijl afgebroken is.
Maar dat huis is niet gesloopt, het staat er nog. Dat onthult een onlangs verschenen boekje van het Historisch Centrum Leeuwarden, Sporen van oorlog en verzet, dat langs Leeuwarder plekken voert met verhalen van de Tweede Wereldoorlog.
Blokzijl werd op 20 december 1884 geboren op de bovenverdieping van wat nu Voorstreek 89 is. Het is nog steeds een woonhuis. Zijn vader, een luitenant der infanterie, had uit zijn vorige standplaats Paramaribo een pianiste meegebracht, met wie hij in Leeuwarden was getrouwd.
Ze kregen er een zoon, en nog geen half jaar daarna verhuisde het gezin naar Kampen.
Max woonde hier dus nog korter dan Escher. Maar anders dan bij Escher is Leeuwarden er niet trots op. Blokzijl werd beroemd door zijn nationaalsocialistische radiopraatjes voor de AVRO, tijdens de bezetting.
De paar fragmentjes op internet klinken ouderwets en saai.
Maar zijn praatjes waren toen zo populair, dat hij er kort na de bevrijding voor is doodgeschoten.
Voor het gerecht werd hij een duivel genoemd die het Nederlandse volk aan het twijfelen had gebracht. ,,De NSB is er niet sterker in ledental door geworden en het verzet is er niet door verminderd’’, verweerde Blokzijl zich.
Vandaar dat de herontdekking van zijn geboortehuis zo geruisloos bleef. Er komt ook vast geen plaquette op. Maar we weten het nu wel. 
<|endoftext|>
In het Nationaal Archeologisch Museum in Napels stond ik oog in oog met Julius Caesar. Niet met hemzelf, hij was al tweeduizend jaar dood, maar met een buste. Grote neus, dunne mond, bezorgde blik en van dat platte haar dat Romeinse keizers mooi vinden: de lokken naar voren gekamd en plat tegen het hoofd geplakt.
Caesar was volgens geschiedschrijver Suetonius, die een eeuw later leefde, sowieso erg met zijn haar bezig. Hij werd kaal en opmerkingen daarover staken hem. Daarom liet hij het naar voren kammen en droeg hij graag een lauwerkrans.
In Napels viel die kaalheid niet op. Maar sinds dit weekeinde weet ik dat ik de verkeerde buste heb bekeken. Ik had naar Turijn gemoeten, naar een marmeren buste van rond 44 voor Christus. Die dus gemaakt kan zijn toen de man nog leefde en
midden vijftig was.
Die ziet er op foto’s veel lelijker uit. Caesar heeft een lange neus, een strenge blik en een wat sarcastisch lachend mondje.
Zijn schedel is bultig en groot en bovenop zijn hoofd groeit vrijwel niks, alleen rondom is er nog een haarkrans. Haar dat bij zijn bakkebaarden dan wel weer naar voren gekamd is.
Dat beeld ligt ten grondslag aan de versie die er nu gemaakt is voor het Rijksmuseum van Oudheden in Leiden, door Maja D’Hollosy, die een paar jaar terug voor het Fries Museum een terpdame reconstrueerde.
Weet u nog? Die noemden ze Beitske en ze was niet moeders mooiste.
Deze Caesar is dat evenmin: het lijkt wel een gezicht dat op een opgeblazen ballon geschilderd is, zo wanstaltig. En zijn haar zit verschrikkelijk. Bovenop een wolk dood spinrag en de bakkebaarden zijn niet eens naar voren geborsteld. Sorry Caesar, geen lauwerkrans die daar nog tegen helpt. 
<|endoftext|>
Trap er niet, president Trump, zei Ann Coulter deze week. Die huilende kindertjes van immigranten in kooien, dat zijn gewoon crisis actors. Oftewel mensen die getraind zijn in het spelen van slachtoffers bij rampoefeningen.
Bij ons heet dat Lotus.
Ann Coulter is een Amerikaanse columniste, ze heeft oerconservatieve standpunten en ze is een halvegare. Daarom komt ze op tv.
Wat bijblijft zijn die crisis actors van haar. Samenzweringstypes hebben het daar graag over, bijvoorbeeld na die schietpartij op een school in Florida in februari. De studenten die daarna van leer trokken tegen wapenbezit zijn Lotus-acteurs, betaald door linkse rijkaards en de anti-wapenlobby. Je kunt nog zo hard aantonen dat het onzin is, er is iets van twijfel gezaaid en er zijn altijd mensen die zulke kletskoek serieus nemen.
Toch vraag je je af of je dat voor elkaar zou kunnen krijgen, een ramp in scène zetten met acteurs. Daarvoor bellen we Marian Dekker uit Oudebildtzijl.
Zij is van een Friese Lotus-kring en kan zo een groep crisis actors mobiliseren. Dat gebeurt tegenwoordig trouwens minder vaak dan een jaar of tien geleden.
,,Bezuinigingen bij rampoefeningen’’, zegt ze. ,,Dan gaan de Lotus-slachtoffers het eerst. We hebben het echt minder druk.’’
Dus tijd hebben ze wel. Wordt er wel eens iemand gehuurd om anderen voor de gek te houden?
Om ze wijs te maken dat er iets afschuwelijks is gebeurd? ,,Bij mij niet’’, zegt Dekkers beslist.
,,Daar zal een Lotus-slachtoffer nooit aan meewerken.’’
Vindt zij het dan waarschijnlijk dat die jonge immigranten crisis actors zijn? ,,Kinderen van vier jaar?’’, zegt ze. ,,Natuurlijk niet.’’ Ik heb meer vertrouwen in haar dan in Ann Coulter. 
<|endoftext|>
Korporaal Lee Duncan vond, honderd jaar geleden in Frankrijk, een herdershond met vijf pasgeboren pups, de oogjes zaten nog dicht. Het was in zwaar gebombardeerd gebied, de Eerste Wereldoorlog liep op zijn eind.
Duncan verdeelde de honden onder zijn maten. Twee puppy’s smokkelde hij zelf mee op het schip dat hem terugbracht naar Amerika. De ene noemde hij Nanette, de andere Rin Tin Tin.
Nanette stierf al snel. Rin Tin Tin bleek enorme sprongen te kunnen maken en werd een beroemd filmster in de stomme film. Bij de allereerste Oscaruitreiking kreeg hij de meeste stemmen, maar de organisatie wilde het serieus houden en gaf het beeldje voor beste acteur aan Emil Jannings.
De Schotse collie Pal werd in 1940 afgekeurd voor hondenkeuringen, vanwege te grote ogen en een witte streep over zijn kop. Maar nadat hij in 1943 de titelrol had gespeeld in de kinderfilm Lassie come home, over een hond die voor zijn baasje half Engeland doorkruist, werd hij een ster. Net als zijn elfjarige tegenspeelster Elizabeth Taylor. Iedereen wilde voortaan een collie met grote ogen en een streep over de snuit.
En ten slotte is er Schumi, een Duitse pinscher met wat andere rassen erdoorheen. Hij zat in het asiel van Sneek, tot mijn vader hem meenam, vanwege de smekende ogen en geestdrift van het dier. Die hond heb ik geërfd, hij trippelt soms door deze column.
Maar er zit meer in. De afgelopen weken was hij figurant bij Tryater, in Wereldburgers van de Voorstreek. Onvermoeibaar en met natuurlijke flair speelde hij zijn rol van passerend hondje, met mij eraan vast. Soms plaste hij improviserend tegen de etalageruit. Moraal: hoe slecht het er aan het begin ook uitziet, in de showbizz kan elke hond een ster worden. 
<|endoftext|>
Vanaf het moment dat een groepje ouderwetse brandweermannen de hoek om liep, de voorste ,,Fire!
Fire!’’ riep en met een pompje straaltjes water om zich heen spoot, wist ik: dit kan gewoon niet stuk.
Dit was het beeld dat Akkrum heeft van New York rond 1896, het jaar waarin oud-Akkrumer Frank Cooper en Henry Siegel het grootste warenhuis van de wereld openden. Een wereldwonder was het. Akkrum heeft die Big store nagemaakt en minstens zeshonderd mensen liepen twee weekeinden verkleed door de straat, die Sixth Avenue voorstelde.
Het was werkelijk hartstikke leuk. Het gouden beeld binnenin het nagemaakte warenhuis was een plaatje, op straat stonden mooie straatklokken (zo een zouden ze er permanent moeten neerzetten). De grootste lol kwam van de figuranten, allemaal op straat, want daar speelde het leven van New York zich rond 1900 af. Het moet een enorme herrie zijn geweest.
Hier liepen periodes door elkaar, veel ‘Amerikanen’ spraken onderling Fries en soms dacht je meer aan Ciske de Rat dan aan Manhattan, maar dat dondert niks, de vrolijkheid straalde eraf, iedereen was in a New York state of mind.
Het risico van zoiets leuks is dat mensen het volgend jaar weer willen doen en het een traditie wordt, maar Akkrumers zijn verstandige mensen.
Laten we geduldig wachten op de Leeuwarder viering van dat er vroeger, in de tweede helft van de twintigste eeuw, een V&D was. Het grootste warenhuis van Friesland. Alles verkochten ze, en weet je, ze hadden een roltrap.
Van heinde en verre kwamen de mensen, want zoiets hadden ze nog nooit gezien.
Wordt vast ook fantastisch. 
<|endoftext|>
Zo is me dat op de lagere school geleerd: als je op de fiets links- of rechtsaf wilt, dan steek je je hand uit. We hadden daar een boekje voor dat Veilig foetsie op je fietsie heette.
Daar dacht ik vanmorgen aan toen ik op de Schrans linksaf wilde en een jongen in het gezicht sloeg die me links passeerde.
,,Sorry’’, zei ik, hij keek chagrijnig en fietste door, staand op de trappers. Nu ja, het was erger geweest als ik mijn hand niet had uitgestoken, dan waren we tegen elkaar opgefietst.
Zodoende dacht ik aan Gerrit, met wie ik eens een lange rit terug maakte naar Heerenveen, waar hij woonde. Gerrit was wat je noemt een eigenzinnige Fries die al lang wist hoe de wereld in elkaar zit. Een avond lang heeft hij me uitgelegd waarom je geen alimentatie hoeft te betalen.
Toen de vrouw nog bij hem was heeft ze het goed gehad, want hij bracht geld thuis. Maar na de relatie is het ieder voor zich, zoiets was het, geloof ik. Discussie was niet nodig.
Gerrit gaf ook nooit richting aan in de auto. Een ander had er helemaal niks mee te maken welke kant hij op wilde, zo zag hij dat. Als je op de stoep loopt leg je ook niet aan andere wandelaars uit waar je heen gaat, toch? Dit was zijn leven en zijn bestemming, en dat gaat een ander niet een klap aan, punt.
Achteraf was hij dus al met privacy bezig toen nog bijna niemand dat woord kende.
Onderweg reden we een paar keer bijna tegen een auto die ons inhaalde, want achteruitkijkspiegels waren wat Gerrit aanging overbodige aanhangsels van de auto. Die lui konden toch zelf wel voor zich kijken? Bij een benzinepomp wisselden we van plaats en kreeg ik het stuur in handen. Wat Gerrit ook zei, ik zette braaf de richtingaanwijzer aan als ik een andere rijbaan opzocht. Privacy is leuk, maar ik ben met veilig foetsie opgevoed.
Dat ik af en toe een fietser sla neem ik op de koop toe. 
<|endoftext|>
‘Leeuwarden. Eerlijk gezegd hadden we nog nooit iets over deze stad gehoord’’, bekennen Cordula Echterhoff en Susanna Schürmanns, televisiemaaksters die voor de Westdeutsche Rundfunk naar Friesland zijn geweest. Hun conclusie: ,,Die Reise lohnt sich.’’
Maandag was hun documentaire op tv, op de website staat hij nog een jaar lang. Hun aanpak is fris, de Blokhuispoort en de Oldehove komen er maar kort in voor. En hij is heel educatief, vanwege het mooie Duits.
De commentaarstem vertelt lyrisch over de Schnepfenküken die zijn geschlüpft en over Holzpantinen.
Als de filmers bij Meindert Talma zijn geweest nemen ze ook een kijkje in ,,Surhuisterveen, sein Heimatsdorf dessen Provinzialität uns fast den Atem nam.’’
Onbetaalbaar. Maar voor velen ook onverstaanbaar, want Nederlanders spreken steeds minder Duits, niemand kiest het meer op school, ook al is er jaarlijks een Dag van de Duitse Taal om de buurtaal te promoten.
Je ziet het ook in de documentaire zelf. Allerlei mensen komen aan het woord, vogelkenner Jos Hooimeijer, musicus Sietze Pruiksma, kunstenaars Marten Winters en Jan Ketelaar, klompenmaker Hannes Scherjon, museumdirecteur Kris Callens en regisseur Ira Judkovskaja, en allemaal spreken ze Engels. Meindert Talma doet het tenminste nog gewoon in het Nederlands. De enige die Duits spreekt, met een charmante Rudi-Carrell-intonatie, is graficus Bas Epker.
Voor alle anderen: hiernaast gaat het over grutto-kuikens die zijn uitgekomen, over klompen en ,,Surhuisterveen, zijn geboortedorp, zo provinciaal dat we naar adem moesten snakken’’.
In het Duits was het mooier. 
<|endoftext|>
Het komt weinig voor dat je in een zaal vol eilandkenners zit, maar zondag kon het. In Leeuwarden opende professor Godfrey Baldacchino, misschien wel de meest vooraanstaande eilandkenner ter wereld, het zestiende ISISA-congres, dat deze hele week doorgaat. ISISA (ik kende het niet) staat voor International Small Islands Study Association.
De onderlinge verschillen mogen groot zijn, alle eilanden hebben te maken met het vastelandvooroordeel dat er daar iets ontbreekt. ,,Het is tijd om dat eens om te draaien’’, zei hij.
Als geestigheidje riep Baldacchino (zelf komt hij van Malta) de letters van het alfabet, en de congresgangers in de zaal riepen dan van welk eiland ze kwamen.
Ik had de aandrang om bij de A mijn mond open te doen, maar de burgemeester was me voor.
Zodoende weten we dat hier van alle letters eilanders zijn, behalve de D, de H, de Q, de W en de X. Schiermonnikoog heb ik trouwens ook niet gehoord, wel de Shetland-eilanden.
Het opvallendst was de K.
,,Kalaallit Nunaat’’, riep iemand.
,,Ah, Groenland!’’, vertaalde Baldacchino voor de niet-kenners.
,,Het grootste bevolkte eiland ter wereld. So they say.’’
Waarom zei hij dat zo? Klopt het dan niet van Groenland, vroeg ik hem na afloop. ,,Wat een eiland is, is een definitie, en definities verschillen’’, zei hij.
,,Groenland noemen we het grootste, dat is een afspraak. Je kunt zeggen dat Eurazië een veel groter eiland is, maar continenten tellen niet mee. Het scharnierpunt is dan weer Australië.’’
Misschien is dan wel duidelijk wat het kleinste bevolkte eiland ter wereld is, zei ik. ,,Ook niet’’, zei hij. ,,Wat je nog een eiland noemt, ligt politiek vaak gevoelig.
Bovendien, een eiland waar een brug naartoe loopt, is dat nog een eiland?’’
Als dat al zo moeilijk is, is het geen wonder dat eilandkenners elk jaar een congres houden. 
<|endoftext|>
De recensent van de New York Times vond de vierdelige documentaireserie The fourth estate vaardig gemaakt en bij vlagen spannend, maar ook oppervlakkig en onoplettend.
,,Als een journalist die terugkomt met maar zestig procent van een goed verhaal.’’
Bijzonder, want voor die documentaire (deel drie is dinsdagavond op NPO2) liep een filmploeg zestien maanden rond bij de New York Times. Ook nog eens het eerste jaar dat Donald Trump president was, de man die zo’n hekel aan de failing New York Times heeft dat hij er maar niet over uitgetwitterd raakt.
Dat heeft alleen maar tot meer abonnees geleid, bij de krant noemen ze dat de Trump bump, weet ik nu.
Het is fascinerende televisie.
En leerzaam. Want ze vergaderen natuurlijk veel, over wat ze moeten doen, hoe ze het zullen doen – en dat doen ze heel kort en snel. Tsjak, tsjak, tsjak en verder weer. Zo te zien is tien minuten vergaderen al een uitzondering.
,,Dat moeten wij ook doen’’, zei ik tegen een collega. ,,De New York Times moet een voorbeeld voor ons allemaal zijn.’’ Want ik zal even uit de school klappen, vergaderingen van deze krant duren echt meer dan tien minuten.
Terwijl na een kwartier het meeste wel is gezegd, als je probeert te beslissen wat er moet gebeuren. Dat geldt trouwens op meer plekken waar vergaderd wordt.
De collega, die zelf niet afkerig is van wat langer overleggen, had de documentaire ook gezien.
,,Laat je niet voor de gek houden’’, zei hij. ,,Daar is heel erg in gesneden, omdat dat beter werkt op televisie.’’
Ik hoop niet dat het waar is.
En zelfs als is dat wel zo, ik kijk dinsdag weer, ook vanwege die vergaderingen. 
<|endoftext|>
Voor me op straat liep een jongen in een blauwe stofjas, met stevige wandelschoenen en een lasbril op zijn haar. Hij torste een ketting mee, waaraan grote krantenproppen waren bevestigd. Het leek alsof hij een slappe veger over de straat sleepte. Soms viel er een snipper af. Ik herkende pagina’s uit de Leeuwarder Courant van afgelopen zaterdag.
,,Wat ben jij aan het doen?’’, vroeg ik, terwijl ik van mijn fiets stapte. Het leek me omslachtig om zo oud papier weg te brengen.
,,2018!’’, zei hij en liep door alsof hij het zo wel duidelijk uitgelegd vond.
,,Hoezo?’’, zei ik.
,,Culturele hoofdstad!’’, riep hij achterom. ,,Dit is een parade van één persoon. Ik doe dit voor de derde keer, elke keer heb ik wat anders.’’
Ik maakte snel een fotootje van hem, fietste hem achterna en vroeg: ,,Is dit een protest voor iets, of juist een protest tegen iets?’’ Want dit soort manifestaties is dat vaak, zeker in dit Culturele Hoofdstadjaar.
Mogelijk waren de ketting en de krant symbolen voor iets anders en was dit eigenlijk een statement over de arrogante elite die gemeenschapsgeld over de balk smijt of zo.
,,Geen van beiden. Ik zorg voor reuring’’, zei hij. ,,Die is er in Leeuwarden lang niet genoeg.
Ik ben net begonnen bij de NHL en ik ga nu langs de pleinen van de start van Culturele Hoofdstad, het Gouverneursplein, het Wilhelminaplein en het Oldehoofsterkerkhof.’’
Ik vroeg zijn naam – Jurre Huitema uit Beetgumermolen – en fietste een stukje achter hem aan. Mensen op de stoep schoten in de lach, passanten keken om, hij zei hoi tegen iedereen en stak als een fietser zijn hand uit voor hij afsloeg. ,,Je verliest een stuk’’, riep iemand toen op de hoek bij de Wirdumerdijk een prop kranten losliet. Die stak hij in zijn zak, hij groette en liep verder. Deze man zeurde niet, maar reurde. 
<|endoftext|>
Het zand op het strand was mul (sukelsân noemde een Amelander het, dat volgens het Amelander Woa’deboek ook drijfzand betekent).
Dat maakte de jaarlijkse wandeltocht rondom het eiland dit jaar zwaar. Dat Rondje Ameland is net wat meer dan 50 kilometer en ongeveer de helft gaat over het strand.
Een man die bij Buren al scheef liep riep naar zijn kinderen, die bij een strandovergang op hem afrenden: ,,Niet aan pappa hangen! Niet aan pappa hangen!’’
Een vrouw uit Goutum kreeg bij Buren de aanbeveling om te stoppen en bij Ballum nog een keer, maar ze liep het rondje toch helemaal uit. Zodat ze bij de finish in Hollum twee blaren had, een onder elke voet, die even groot waren als haar voetzolen.
Er werden tien gaatjes in geprikt.
Je houdt je gaande door domweg de ene voet voor de andere te zetten en naar verhalen om je heen te luisteren. Het opmerkelijkste: een tengere vrouw kwam naast me lopen en zei: ,,Jo ha jierren lyn myn broer moete yn Vancouver.’’
Ik begreep haar meteen. Zomer 2003 maakte ik een busreis vanaf Toronto dwars door Canada.
En hoewel je op reis altijd vrij snel Friezen tegenkomt, duurde het deze keer tot in het hostel op Vancouver Island.
Daar zat Arend Jensma uit Aalsum tv te kijken. We hebben een natuurwandeling gemaakt met een gids, daarna ging iedere reiziger weer een kant op.
,,Dat is myn broer’’, zei ze. ,,Hy wennet no yn Drachten.’’
Doe hem de groeten, zei ik. En terwijl ik door het zand ploegde was mijn hoofd terug bij Vancouver Island en de gids, die Colin heette. Hoe je voeten lopen, is duidelijk, maar welke kant je hersenen opgaan is altijd een raadsel. Het is daarbinnen net sukelsân. 
<|endoftext|>
Aan de ene kant bij mij in de straat staat de Oldehove, aan de andere kant de Grote Kerk, simpeler kan het niet.
Toch staan er, zeker deze weken, vaak weifelende groepjes op de hoek. Eén van hen, meestal is het een man, bestudeert de 2018-stadsplattegrond die je gratis uit automaten kunt trekken (en die niet alle dwarsstraten en steegjes vermeldt, wat verwarrend werkt). De anderen kijken speurend om zich heen en lezen voor wat er op de straatnaambordjes staat.
Toeristen dus. Een goed gehumeurd, licht hulpeloos slag mensen. Ze lezen alle bordjes, van het huis van Mata Hari, het Princessehof en de Waalse Kerk, en maken dan een foto, zoals het hoort. Maar kaartlezen lukt slecht, dus hoor je ze gevraagd of ongevraagd bij te staan.
Voor het terras van Café De Walrus vroeg een dame met rolkoffer, terwijl ze naar het stadhuis wees: ,,De Eewal, is dat die kant op?’’ De gratis kaart had ze verkreukeld in de hand. Ik kon haar vertellen dat ze er al bijna was. Enkel nog tien stappen de andere kant op.
,,Is dat torentje eraf gewaaid?’’, hoorde ik verderop een vrouw aan haar man vragen, terwijl ze naar het zadeltorentje van de Grote Kerk keken. De man had haar dat blijkbaar net verteld, maar aan haar stem was te horen dat ze er niets van geloofde. Ongevraagd vertelde ik ze dat de Bonifatiuskerk, van die legendarische kapotgewaaide toren, verderop aan een andere straat staat. ,,Maar van dat poortje daar zijn wel de oranje-appeltjes gestolen’’, wees ik. Dan hadden ze deze omweg niet helemaal voor niets gemaakt.
,,Onze kaart is niks waard’’, zei de man, waarschijnlijk om zijn gezicht te redden. Zijn vrouw maakte een foto van het poortje. 
<|endoftext|>
We zagen het bij de tentoonstelling over Mata Hari, die alweer eeuwen geleden lijkt. Als voorwerpen uit het bezit van het Fries Museum zelf kwamen, stond dat er in twee talen bij vermeld. In het Nederlands stond er Fries Museum. In het Engels stond er Museum of Friesland.
,,Is dat nieuw?’’, vroeg ik een medewerker. Deze Engelse naam bleek al een tijdje sluipendeweg gebruikt te worden. Ook op de Engelstalige website van het museum staat hij hier en daar: Museum of Friesland.
Dat doen ze, omdat Amerikanen en Canadezen bij fries aan patat denken. Engelsen weer niet, die zeggen chips. Dus Amerikanen die verder van niks weten staan midden in Leeuwarden ineens oog in oog met een reusachtig patatmuseum, veel kleiner dan dat Frietmuseum in Brugge. Oh my god, look at that!
De kans is groot dat Amerikanen zoiets eigenlijk grappig vinden. Net zoals Duitse gasten op Ameland vroeger in de supermarkt de slappe lach kregen van het voorverpakte brood dat onder de naam Bums werd verkocht.
Of zoals ik – op een leeftijd waarop ik wijzer zou moeten zijn – nog altijd grinnik als ik Ella Fitzgerald There’s a lull in my life hoor zingen.
Maar bij het museum zijn ze er serieus mee bezig, want je wilt met je serieuze blockbusters niet versleten worden voor het frietkot van de museumwereld.
Helemaal niet in een stad waarop een muur staat ‘Kultuur ken dat oek in de frituur?’ Daarom is onderzocht of het in het Engels niet beter altijd Museum of Friesland kan worden. Allerlei Engelstaligen zijn – echt waar – ondervraagd. Ze vonden het geen punt. Gisteren is besloten: ook in het Engels blijft het the Fries Museum. Liever Patatmuseum dan Museum van Patatland. 
<|endoftext|>
Hoe zou het gaan met Conchita Wurst? De act van een zingende travestiet met baard, waarmee de Oostenrijker Tom Neuwirth in 2014 het Eurovisie Songfestival won? Critici uit het voormalige Oostblok zagen er de ondergang van Europa in, maar tot nu toe valt het mee.
Nooit meer aan Conchita Wurst gedacht, maar zaterdag ineens wel. Want toen was Leeuwarden Pride, een vrolijke vlootschouw van pramen en andere bootjes met daarop bonte ballonnen, mannen en vrouwen in het roze, confettischieters en – altijd het meest opvallend – travestieten.
Die waren als vanouds uitbundig aangekleed, in lange, glitterende en wapperende lappen stof, met hun zwaar opgemaakte gezichten (ze hebben een voorliefde voor strenge wenkbrauwen) en hun vrij forse bovenarmen (voor vrouwen, dan). Een aantal had baardjes, net als Conchita Wurst. ,,Dat kan tegenwoordig best’’, zei een van hen. ,,Steeds meer vrijheid.’’
Toch stond ik me erover te verwonderen bij de inscheping achter de Harmonie. Mijn traditionele beeld was dat travestieten mensen zijn die er in kleding en gedrag uit proberen te zien als het andere geslacht, of een uitvergrote versie daarvan.
Maar omdat ze zich niet scheren, is dat einddoel onduidelijk geworden. Dat was natuurlijk ook de opzet van Neuwirth.
,,Ze scheren zich echt nog wel hoor’’, vertelde een man naast me aan de kade, die weliswaar op andere mannen valt, maar niet ging meevaren. ,,Alleen niet de kin, maar de ballen. Het heeft zich verplaatst.’’
,,Gillette verdient meer aan homo’s dan aan hetero’s’’, vulde een andere man van de herenliefde aan. ,,Die scheren echt alles, dat wil je niet weten.’’ 
<|endoftext|>
Het is een geweldig project van de Fryske Akademy om het Frysk Hânwurdboek in zijn geheel te laten voorlezen. En dat ook nog eens op te nemen. Vanmiddag begint het.
De computernerd van de Akademy heeft becijferd dat er zo’n 70.000 trefwoorden zijn, en dat met alle omschrijvingen meegeteld de komende tijd in totaal 1,3 miljoen Friese woorden worden voorgelezen.
Als dat woordenboek zijn geld waard is, dan zijn dat zo’n beetje alle Friese woorden.
De gedachte is duizelingwekkend.
Straks is niet alleen dat woordenboek voorgelezen, maar ook alle boeken, verhalen, artikelen en gedichten die in het Fries geschreven zijn of nog geschreven zullen worden. De woorden staan weliswaar nog niet in de juiste volgorde, maar als de computernerd de woorden wat handig opslaat, heb je een programma dat elke Friese tekst die iemand maar kan bedenken uit kan spreken. Er hoeft nooit meer een levend mens aan te pas te komen, een computer kan de was doen.
De enkele keer dat iemand eens een nieuw woord gebruikt, bijvoorbeeld neifreppelje, dat moet dan even apart worden ingelezen.
Mooier nog. Deze computer met al die opgenomen woorden erin kan ze vervolgens ook in alle denkbare volgordes achter elkaar zetten. Dat levert veel onzinteksten op, maar daartussen staan wel alle Friese teksten die maar denkbaar zijn. Niemand hoeft ooit meer iets in het Fries te schrijven. De Akademy kan dicht want publiceren is overbodig, Friese schrijvers hebben de handen vrij om onderling te kibbelen, het is oer, dien, klear. Wat een resultaat!
Daar hebben we wel een paar maanden voorlezen voor over. 
<|endoftext|>
Op dit moment slentert er een echtpaar over Koefonisia, een van de Kleine Cycladen, eilanden van Griekenland.
Kirrend wijst ze hem op witte huisjes en felgekleurde bootjes. ,,Ja mooi hoor’’, bromt hij. ,,Maar het is geen Friesland.’’
Dat krijg je met zo’n lijst van Lonely Planet, waar Friesland op drie staat en de Kleine Cycladen genoegen moeten nemen met een magere zevende plaats.
Bij de presentatie van de lijst gisteren in Leeuwarden maakte niemand zich druk over de Cycladen. Applaus volgde op applaus, steeds als iets over Friesland werd gezegd. ,,Woewoewoe!’’, jubelden mensen, of ze floten. Reisblogster Cynthia Schultz uit Zwolle vertelde dat waar ter wereld ze ook komt, ze het liefst op Terschelling is.
Woewoewoe! ,,Ooit als ik ouder ben willen we wel op Terschelling wonen’’, ging Cynthia door.
,,Maar dan eerst een boerderijtje in Friesland, bij een meer. En dat zeg ik echt niet omdat ik nu hier ben.’’ Woewoewoe!
Sara van Geloven van Lonely Planet had Friesland aangedragen voor die lijst, vertelde ze.
Terwijl ze uit Groningen komt.
Woewoewoe! En wat is haar favoriete waddeneiland, was de vraag. Nou, nu, wegens Oerol, wel Terschelling, zei ze. Woewoewoe!
Mijn buurman, Terschellinger VVV-directeur Michel Aaldering, stak beide duimen op.
We moeten oppassen voor overtoerisme, vertelde een bezoeker bij de broodjes na afloop.
Vooral de Wadden lopen gevaar, had hij vorige week begrepen op de waddenconferentie in De Harmonie. Rijke mensen kopen alles op en straks zijn er draaihekjes nodig zoals in Venetië.
,,Welnee’’, zei de VVV-directeur.
,,De boot is ons draaihekje. Daar kunnen niet meer op.’’
En anders moeten ze maar naar de Kleine Cycladen. Daar is het rustig en er staan mooie witte huisjes. 
<|endoftext|>
Vijftig jaar geleden met Pinksteren zou De Kronkel open. Een Bar-Dancing- Discotheek op Ameland, naar het voorbeeld van ‘beatschuur’ Sarasani op Texel.
Het was een plan van de negentienjarige Groninger leerlingkok Frans Kappenburg, die in Leeuwarden op school zat en bij de Ballumerbocht een geschikte schuur (twee, eigenlijk, tegen elkaar aan) had gevonden.
Hij had er drieduizend gulden voor van zijn opa geleend. Maar bij de verbouwing viel hij van de balken, dus werd het wat later dan Pinksteren.
Dat eerste jaar was het meteen een hit. Er werden plaatjes gedraaid, maar er traden ook bands op: Cuby’s Bluesband, Golden Earrings, Shoes, Brainbox, heel vaak de Dizzy Man’s Band. ,,Onze huisband’’, schreef Kappenburg me in een mailtje.
De pretpopband uit Zaandam nam zelfs een nummer voor Ameland op, Let’s go to the beach.
In de ene schuur was de bar met zitjes, in de andere de dansvloer.
In 1968 mocht er alleen fris geschonken worden. Elders broeide de revolutie, in Parijs ging de jeugd de barricaden op, hier hoefde dat eerste jaar maar één jongere eruit te worden gezet. Amelanders waren al lang blij dat de jeugd niet op straat rondhing, vertelde Kappenburg destijds aan deze krant. ,,Er is echt behoefte hier aan goede popmuziek.’’
De Kronkel, daar kwam ik niet, daar kwamen oudere jongens die brommers hadden en die wisten hoe meisjes werkten.
Het had iets stoers als je daar heen ging, de naam stond zelfs in het overzicht van Avro’s Toppop Discoshow.
Dat begon een halve eeuw geleden. Nu staan de schuren er vervallen bij. De muziek is er al jaren uit. 
<|endoftext|>
Tot ik een jaar of 11, 12 was realiseerde ik mij niet dat er nog twee extra schaamlippen aan de binnenkant van mijn vagina zaten. Nog grappiger is dat ik altijd dacht dat urine uit de clitoris kwam.
Vijf jaar geleden vond een Amerikaanse moeder deze tekst pure pornografie. Ze protesteerde ertegen dat haar dertienjarige dochter het te lezen kreeg.
Voor haar deed het er niet toe dat het zestig jaar daarvoor al geschreven was door Anne Frank, die toen ze ondergedoken zat ongeveer de leeftijd had van haar dochter. Moeder haalde alle media, in feite hield ze een pleidooi voor het censureren van het Dagboek van Anne Frank.
Gelijk kreeg moeder natuurlijk niet, want dit is geen pornografie.
Het zijn nuchtere notities van een getalenteerd meisje dat haar lichaam bekijkt met het oog van de schrijver en beschrijft wat haar verbaast.
Wanneer je staat zie je vanaf de voorkant alleen maar haar.
Tussen je benen bevinden zich twee ‘kussentjes’ die ook met haar zijn bedekt. Deze drukken zich tegen elkaar aan als je staat zodat je niet kunt zien wat zich van binnen bevindt. Wanneer je gaat zitten bewegen de ‘kussentjes’ zich van elkaar af en zie je dat het van binnen erg rood is en dat het er als vlees uitziet. In het bovenste gedeelte, tussen de buitenste lippen, bevindt zich een stukje huid dat, als je er langer naar kijkt, lijkt op een puistje. Dit is de clitoris.
Elke keer weer leest dit ongemakkelijk.
Nergens anders in het dagboek heb je als lezer zo sterk het gevoel dat dit proza niet voor jouw ogen bestemd is.
Het komt me zo voor, dat later noch ik, noch iemand anders in de ontboezemingen van een dertienjarig schoolmeisje belang zal stellen, schrijft ze als ze aan haar dagboek begint.
Ha! Binnenkort kunnen we nog meer verwachten, schuine moppen en haar opvattingen over seksuele voorlichting en prostitutie. Anne Frank had die pagina’s afgeplakt maar ze zijn met nieuwe technieken leesbaar gemaakt. Ze heeft er niets meer over te zeggen.
<|endoftext|>
Rinkelman is weer in de natuur. Zaterdag hebben we hem daar met de auto gebracht.
Rinkelman is de egel die in januari ineens in de kelder rondscharrelde.
Hij was er via het kelderraam binnengevallen en als hij honger had rolde hij daar beneden lege flessen of jampotten heen en weer, vandaar zijn naam.
Om het Rinkelman naar de zin te maken sleepte ik van alles naar de kelder, een doos met papierwol, een rieten egelmand met stro, ik leende zelfs een egeltredmolen van iemand die vroeger zelf een egel had.
Daar liep Rinkelman niet in, maar hij schoof er wel heel luidruchtig mee over de estriken.
Dat stro was ook voor niks, want hij sliep het liefst in een plastic tas met opgerolde kabels.
,,Het is lente, hij moet de natuur weer in’’, zei een collega die in een dorp woont. ,,Overal lopen al egels rond om met andere egels te paren.’’
Daar konden we niet lang mee wachten, want voor je het weet zijn alle leuke egelinnen bezet en heeft Rinkelman het nakijken.
Dan blijven alleen de muurbloempjes over. Die hebben best een goed en edel karakter, want uiterlijk is niet alles, daar hoor je vrouwen niet op te beoordelen, dat weten Rinkelman en ik ook wel. Maar toch, het oog wil ook wat. En omdat paren bij egels ook nog eens heel voorzichtig schijnt te moeten, is het zonde van de inspanning als er niet echt een klik is.
In de auto en de volle zon werd hij al wat wakker. Door zijn dieet van hondenbrokjes zag hij er gezond uit, met glanzende stekels - een goede partij. Nadat we hem in Schingen onder een appelboom hadden gezet was hij vrij vlot vertrokken, het spannend struikgewas in. Naar de egelinnen! 
<|endoftext|>
Op de bloemetjesmarkt van Leeuwarden lopen de mensen zo langzaam, dat ze haast achteruit gaan. Dat went nooit. Trouwens, ik weet dat je eigenlijk bloemenmarkt moet zeggen, oudere collega’s begonnen daar steevast over.
Maar namen veranderen door de jaren heen, kijk maar naar de Frieslandhal.
Voor me stond een groepje oudere mensen stil en ze keken naar boven, naar de letters op de rechtbank.
,,Wat staat daar nou op?’’, vroeg een grijze meneer en probeerde het hardop voor te lezen. ,,Neejongoe jajoe.’’
,,Mijn Chinees is niet meer wat het geweest is’’, zei zijn metgezel.
,,Het is een gerechtsgebouw’’, zei een vrouw. ,,Misschien heeft het daarmee te maken.’’
,,Ze spreken hier Fries voor de rechter’’, wist een andere vrouw.
,,Misschien is het dat.’’
Ze kwamen er niet uit en slenterden verder, tussen alle andere langzaamaanlopers op de bloemetjesmarkt.
Bloemenmarkt, zouden mijn collega’s verbeteren. Het is de grootste van het land en al heel oud, zeiden ze er dan bij.
Hóe oud is niet goed uit te vinden. De krant schreef er in 1911 al over: ,,Men zag er de stuiterronde knoppen van de pioenroos op lange stelen, roode, volle ranonkels als kleine rozen, anemonen met wijd-open kelken, iris in knop als blauwgroene penseelen, kegelvormige lupinen-trossen, witte anjers, hoogstelige cineraria’s, gladiolen en kruidachtige spirea’s.’’
In dat artikel vertelt een bloemist dat het in voorgaande jaren veel drukker is geweest. ,,Toen beurden sommigen op den Hemelvaartsdag wel eens tachtig gulden’’, zegt hij. Er is weinig veranderd: ook vroeger was het vroeger al beter. 
<|endoftext|>
De buurvrouw van een paar deuren verderop keek verbaasd. ,,Is dat je hond? Dezelfde hond als eerst?’’
Ja dit is Schumi, zei ik, dezelfde hond als eerst.
,,Ik dacht dat die dood was’’, ging ze door. ,,Hij was toch zomaar omgevallen?’’
Dat is alweer drie maanden geleden, zei ik. Hij snuffelde aan een andere hond in de Prinsentuin en kwakte ineens tegen het pad. Opstaan kon hij niet, want zijn poten werkten niet meer.
Een tia, dacht de dierenarts, oftewel een transiente ischemische aanval. Ik wist niet dat honden ook zoiets kunnen krijgen, maar het zijn zoogdieren net als wij. Na een paar weken van veel slaap en kalm aan loopt hij weer als een kievit.
,,Heeft hij er niks aan overgehouden?’’, wilde buurvrouw weten. Volgens mij niet. Al wilde hij de eerste paar dagen het pad van de Prinsentuin niet langs.
Deze week trof ik in de Prinsentuin een man met een zwarte hond. ,,Het is met je hond goed afgelopen, zo te zien’’, zei hij. Ik had hem niet dadelijk herkend, maar dit was de man met de hond bij wie het destijds was gebeurd. We hadden elkaar erna niet meer getroffen.
Terwijl we stonden te praten, ging mijn hond achter me staan.
Hij gromde een beetje. Het klonk eerder angstig dan dreigend.
De zwarte hond deed niks, die kwispelde. Schumi gromde door en sprong achter tegen me op, met zijn voorpoten tegen mijn billen. Als om aan te geven: weg hier, het is hier niet pluis, we kunnen hier geen seconde langer blijven.
We liepen door. Mijn hond gromde nog een tijdje diep in zijn keel na en keek niet om.
Toch iets aan overgehouden dus.
PTSS denk ik, posttraumatisch stresssyndroom. Nooit geweten dat honden zoiets ook kunnen krijgen, maar het zijn zoogdieren, net als wij. 
<|endoftext|>
De symboliek rond vrijheid op 5 mei is altijd ingewikkeld en afgelopen zaterdag is dat alleen maar versterkt. Lees maar mee.
Om half twee ontstak premier Mark Rutte het vrijheidsvuur.
Dat is een gestileerde vlam die bovenop paviljoen Obe was gezet. Rutte kreeg een fakkel van een hardloper die uit Wageningen was gekomen.
Het aansteken ging bijzonder moeizaam, het lontje vatte geen vlam, Rutte kreeg het maar niet aan de gang en toen het dan eindelijk een keer brandde en het publiek opgelucht juichte, was het vuur na een minuut alweer gedoofd. Daarna was iemand wel een half uur lang aan het prutsen met kraantjes en de afstelling van het gas voor de vlam er echt in ging.
Les 1: Geen vrijheid zonder voldoende gas.
In de buurt van het station deelden leuke jonge promotiemeiden flesjes Amstel Radler uit.
Dat is iets dat aan bier moet doen denken, maar dan zonder alcohol. Verderop in de stad stonden die flesjes overal, een paar slokken eruit en daarna achteloos weggezet.
Les 2: Vrijheid vieren gaat niet zonder alcohol.
Het Oldehoofsterkerkhof, het pleintje bij de Harmonie, de omgeving van de Groeneweg en andere plekken waren afgezet met hekken en vrijwilligers. Je moest je tas laten zien en wie iets te drinken bij zich had kon dat ter plaatse opmaken, want het mocht niet mee. De bijeenkomst voor genodigden in de Blokhuispoort was ook hermetisch afgesloten, bewakers zorgden ervoor dat ongenodigden niet zomaar bij Mark Rutte in de buurt konden komen.
Les 3: Vrijheid is een prachtig ding, maar om het te vieren zijn wel verdomd veel hekken en controleurs nodig. 
<|endoftext|>
De zes Canadese veteranen die deze week in Friesland zijn en vanavond bij de dodenherdenking in de Prinsentuin, vormen bijzonder reisgezelschap.
Dat komt mede omdat ze veteraan zijn en je af en toe ineens een beeld van ze hebt als twintigjarige in levensgevaarlijke situaties. Deze mannen zijn lang geleden zelf bij D-Day geweest, in Italië en hier in Friesland natuurlijk.
Woensdag stopten we in Hindeloopen. Wie kon, beklom de dijk om naar het IJsselmeer te kijken en intussen werd er haring gehaald. Geen bezoek compleet zonder haring, had de organisatie bedacht. Die kwam terug met een schaal vol in blokjes gesneden vis met prikkertjes erin en een paar hele harinkjes erbij.
,,Rauwe vis!’’, riep een Canadese begeleidster, maar niet uit enthousiasme. De meesten proefden een stukje, slikten door en staken dan stiekem een pepermuntje in de mond.
,,Je moet een hele haring nemen’’, zeiden de organisatoren en gebaarden hoe dat moest.
Aan de Canadese gezichten was te zien dat zoiets raars niet ging gebeuren. Blij toe, want ik had wel zin in zo’n haring, dat met die stukjes schiet niet op. ,,Zal ik hem nemen?’’, bood ik aan.
,,Hij gaat hem opeten!’’, riep een van de Canadezen. De anderen trokken hun smartphones, de fotograaf en de cameravrouw stelden vast scherp.
Het was een dikke haring, mals en vol smaak. Terwijl ik hem in drie happen verslond, klonken er kreten van afschuw.
,,Dit was het meest disgusting dat ik ooit heb gezien’’, zei een van de mannen. Hij overdreef denk ik, want hij is op D-Day op de stranden van Normandië geweest. Zijn zoon bood me een pepermuntje aan. 
<|endoftext|>
Toen het voorstel kwam om de Grote Kerkstraat in Leeuwarden om te dopen (tijdelijk of permanent, in zijn geheel of voor een stukje) tot M.C. Escherstraat, werd er dadelijk met hoofden geschud.
Het was zaterdag, in de kelder van het Princessehof, het gebouw waar Escher geboren is. De buren van de Grote Kerkstraat waren uitgenodigd voor de opening van een minitentoonstelling over Escher. Een voetnootje bij de grote show in het Fries Museum.
Ter plekke konden de buren hun mening over de mogelijke naamswijziging op een formulier zetten. Museumdirecteur Kris Callens spoorde er extra toe aan. Als kritische buur schat ik in dat het er niet van komt.
Toch is het geen gek idee om in Leeuwarden wat met Escher te doen. En het meest voor de
hand ligt dan om dat kale acquaduct onder Leeuwarden dat naar hem genoemd is te versieren.
Onder en boven zijn er al anders: boten varen er over auto’s heen. Water boven lucht, hoe Escher wilt u het hebben?
Daar moet een groot tegeltableau op. Als de stichting die het copyright van Escher zo streng bewaakt niets wil afstaan, vraag je een kunstenaar van nu om iets te ontwerpen. Iemand met schik in geometrie, patronen en visuele spelletjes met achtergrond en voorgrond.
Het museum zal er het geld niet voor hebben, maar kan het wel aanjagen. Laten we zeggen met een actie waarin gevers garant staan voor elk één tegeltje, of meer als ze gul zijn. Lijkt me interessant. Niet alleen om te zien of je zoiets voor 28 oktober rond krijgt (dan is de tentoonstelling afgelopen), maar ook om te zien of je er voldoende geld voor binnenkrijgt. Zo niet, dan weet je dat de mienskip er geen zin in had. 
<|endoftext|>
Acht Canadese bevrijders zouden naar Friesland komen, maar omdat twee longontsteking hebben, zijn het er zes. Gisterochtend kwamen ze aan bij De Klinze, zes vitale negentigers met familieleden en rolkoffertjes. In 2015 waren ze hier nog met zijn achttienen.
,,We gaan bij de open haard zitten’’, zei Paul Wile tegen me.
,,Ik heb het altijd koud.’’ De rit hierheen vond hij fantastisch, vertelde hij. ,,Jullie land ziet er welvarend uit en het is een fijne gedachte dat wij daar iets mee te maken hebben gehad.’’
Er is een programma voor ze uitgestippeld, maar Wile wil ditmaal ook naar Barneveld. Wat is daar, vroeg ik. ,,Het is wat een horrorverhaal, maar er zitten ook goede dingen in’’, zei hij.
,,Heb je even?’’
Hij vertelde hoe ze zich destijds, vier man sterk, met antitankgeschut hadden verscholen om een weg in de gaten te houden.
Het was vlakbij een college, een school neem ik aan. Al snel kwam iemand van de school vragen wie er de baas was. De directeur wilde kennismaken.
,,Ik dacht dat die kwaad zou zijn omdat we gaten in zijn tuin hadden gegraven’’, vertelt Wile.
Maar de man omhelsde hem, bood hen een wasbeurt aan en een maaltijd. ,,Het beste lamsdiner dat ik ooit heb gegeten.’’
Daarna toonde de man een ruimte waarin mensen lagen te creperen. ,,We kunnen hen alleen begraven, dat is alles wat we voor ze kunnen doen’’, legde hij uit. Medicijnen waren er niet.
,,Dat heeft me diep geschokt, ik heb er geen woorden voor’’, zegt Wile. ,,Er waren ook kinderen bij, van alle leeftijden.’’
Nooit is hij er weer geweest.
In 2015 was er geen ruimte in het programma. ,,But this time, I really plan to make it’’, zegt hij.
Paul Wile is 93, in juli wordt hij 94. Het is nu of nooit. 
<|endoftext|>
Iedereen was er, in zwart en wit gekleed, en nipte aan een bijzondere cocktail op ipabasis.
Intussen vertelde verzamelaar Federico Giudiceandrea hoe hij geboeid was geraakt door het werk van M.C. Escher. Het begon toen hij ontdekte dat Escher in Italië afbeeldingen had gemaakt van zowel de geboorteplaats van zijn vader als die van zijn moeder.
Later trof hij het werk op posters en de platenhoes van Mott the Hoople. Het was voorbestemd, zei Giudiceandrea.
Hij was haast klaar toen er iets gebeurde. Bezoekers op de eerste verdieping bogen zich als theaterpubliek over de reling.
Daaronder was geroezemoes en gescharrel. ,,Dit hoef ik niet te zien’’, zei iemand en liep weg.
Beneden was iemand onwel geworden. Hij werd op een stoel gezet en daarna op de vloer gelegd. Hij droeg witte gympen.
,,Ken jij hem?’’, fluisterden mensen tegen elkaar.
Zo’n officiële opening krijgt daar een vreemde dynamiek van. Het leven (,,sex and death’’, zoals filmer Peter Greenaway dat omschreef) breekt dwars door de kunst en het hogere. Dat leven ontregelt alles, wars van protocollen en dresscodes.
De spreker kreeg het pas door toen een vrouw vanaf de trap riep: ,,Je moet nu 112 bellen!
Heeft iemand al 112 gebeld?’’ De man werd op een draagbaar gelegd en de hal uit getild. Nette mensen keken ernaar en keken dan beschroomd weer weg.
,,Wij wensen u toe dat het goed zal aflopen’’, zei museumdirecteur Kris Callens. Er was een licht applaus.
Daarna ging Giudiceandrea verder over Escher en diens bezoekjes aan Italië. Gelukkig was hij haast klaar, want niemand luisterde. Als het gewone, onverschillige leven zich zomaar laat zien ben je er toch even af. 
<|endoftext|>
Bezoekers van het congres van de Fryske Akademy luisterden gistermiddag met rode oortjes naar een schuin liedje uit de zeventiende eeuw, zes coupletten. Arjen Versloot had het opgediept en ziet het als voorbeeld van het Fries dat tot die tijd in Noord- Holland werd gesproken.
,,Myn liaf is een soo swieten dier, soo molle, bolle femke’’, begint het. De zanger wil altijd wel bij zijn liaf zijn. Ze heet overigens Tjemke, ,,swickerige swiete Tiemke’’. Het is zo erg dat als hij haar huis ziet, de melk in zijn emmer spontaan begint te klonteren. Die emmer-beeldspraak houdt hij vast, want zij heeft een lek emmertje: ,,Cit oppe del, dijn emmer jes leck en leet ons ’t leck befemmen.’’
Hij probeert niet steeds aan haar te denken, zegt de zanger, want ,,den stee jeck as of jeck jen ochse bin’’. En zijn ze bij elkaar ,,ist niet as bullen fleysch an mie, mit siengen, poerten en dinsen.’’
Dat poerten en dansen is natuurlijk dubbelzinnig, daar gaat hij op door. Hij besluit met: ,,Opperstee sullen wie to keemer geen en densen mot elkeere wot de spielman spielt. Meer meeckijt da so beus da et mie ferfiet, so wol 'k jen met mien mes to keere.’’
Me dunkt. Het verlangen is van alle tijden, maar zulk praat staat niet alle dagen in de krant.
Nu is er juist een discussie bezig over het hertalen van literair werk, omdat de jeugd Couperus en Max Havelaar saai vindt. Dat wordt alleen maar erger, want tweedegraads leraren Nederlands hoeven niks meer te weten over boeken van voor 1880. Hertalen naar deze tijd dus, als je wilt dat mensen die blijven lezen. Als voorzet doe ik dat alvast met dit gedicht, en het is meteen een kernachtige samenvatting: ,,Neuken?’’ 
<|endoftext|>
Hardlopen ziet er prachtig uit, als dieren het doen.
Luipaarden bijvoorbeeld, die achter een gazelle aanzitten. Weergaloos is dat, een soepel, hongerig monster in volle vaart met alle poten van de grond. En daarvoor zo’n ranke gazelle, kriskrasspringend om zich het vege lijf te redden. Ook zoiets: galopperende paarden in de branding. Honden die behendigheidswedstrijden doen.
Als toeschouwer kun je je voorstellen hoe heerlijk het moet zijn om zo te kunnen rennen of over een hek te kunnen springen. Alles uit de kast, gespierd zwevend, de poten strekken zover je kunt. Het gaat natuurlijk om het koekje voor de hond na afloop, of de eerste hap uit een malse gazelle, maar op die momenten beleeft zo’n dier het pure genot van het rennen zelf.
Daar denk je aan als je een hardloopwedstrijd voor mensen ziet, zoals gisteren de Urban Trail dwars door Leeuwarder gebouwen. Mensen zijn in het algemeen mooi om te zien en sporten als schaatsen of zwemmen zijn sierlijk, maar hardlopende mensen, daar is werkelijk niets aantrekkelijks aan.
Hun borst hotsebotst bij elke stap op en neer als aardappels in een laadbak en het valt altijd weer op wat een wanstaltige knobbels knieën eigenlijk zijn.
Een normaal dier loopt op zijn voor- en achterpoten, maar de mens moest zonodig rechtop staan. Dus moeten knieën en voeten elke klap opvangen, terwijl de armen vruchteloos voor de borst hangen, zoals de voorpootjes van hele grote dinosaurussen uit Jurassic Park.
Hier is geen roes van het rennen. De verbeten gezichten tonen dat ze deze kwelling zo snel mogelijk achter de rug willen hebben. Als toeschouwer geef je ze groot gelijk. 
<|endoftext|>
Alle weermannen waren het eens: het was de warmste 19 april ooit gemeten. Althans sinds 1901, toen begon het KNMI de temperatuur bij te houden.
Een goede reden om tegen zonsondergang een trage ronde te maken met de hond. Langs de volle terrassen van het Gouverneursplein en vooral door de Prinsentuin, die een festivalachtige aanblik bood, met veel jonge mensen op kleedjes.
Groepjes buitenlandse studenten zaten bij elkaar, meisjes legden loom het hoofd op de blote borst van hun liefde, koorddansers oefenden, er passeerde een enkele hardloper.
Niemand was dik, al werd er goed gegeten. Stapels lege pizzadozen lagen bij de prullenbakken, met dichtgeknoopte Jumbo- tassen, lege bierblikjes, flesjes, chipszakken, achteloos weggegooide stukken stokbrood (dank, namens de hond).
Uit het paviljoen Mem kwam de basdreun die elke dorpeling herkent van feesttenten. ,,Ik hou van jou’’, zong iemand, versterkt.
,,Als ik jou kus voel ik een warme gloed.’’ Het klonk als lytse Hille.
Verderop blusten jongens een barbecue met bier, door de rook stond de Pier Pandertempel even in de mist. Uit de struiken klonk een vrouwenstem: ,,Was in Noorwegen ook zo. Ik heb zoveel in de bosjes geplast daar.
Er is hier alleen nog niet zoveel in bloei, dat is eh...’’
In feesttent Mem ging het intussen volop door. ,,Ik lach me echt...’’, zette de zanger in, en de bezoekers vulden aan: ,,De ballen uit mijn broek!’’ Dus toch lytse Hille. ,,Effe die handjes!’’, riep hij. De volgende zanger stond al klaar, met toupet, blokhakken en knalroze colbert.
Zo liep de warmste 19 april sinds 1901 ten einde. Ik kijk nu al uit naar 20 april. 
<|endoftext|>
In de Grote Kerk in Leeuwarden werd een plaquette voor Willem van Oranje onthuld.
Hij heeft daar op 17 april 1581 vergaderd met de Friese Staten en het Friese Hof, die elkaar bestuurlijk in de haren zaten. De Tachtigjarige Oorlog was nog bezig, maar Willem kwam hier speciaal voor naar Friesland.
Verder was hij hier nooit, alle actie was elders.
Het gezelschap reisde over Harlingen en werd overal vriendelijk en met alle egards binnengehaald.
Historicus Joop W.
Koopmans vertelde dat Willem onder meer Filips van Hohenlohe als reisgezelschap mee had, een legeraanvoerder die volgens Wikipedia even moedig als roekeloos was en kon zuipen als een tempelier. Dat kan gezellig zijn onderweg, maar ook wel eens lastig.
Ook mee naar Friesland was Charlotte de Bourbon. Zeg maar de dertien jaar jongere first lady van Willem van Oranje. Of beter gezegd: zijn third lady, want hij had er al twee versleten. Toen hij het aanlegde met Charlotte was hij nog niet gescheiden van nummer twee, die later als een krankzinnige is ingemetseld, maar dat is een ander verhaal.
Want wat je je afvraagt: wat zou Charlotte in Leeuwarden gedaan hebben, terwijl haar man met die Staten om tafel zat? Was het in de zestiende eeuw al de gewoonte om een damesprogramma uit te stippelen, of lieten ze die aan heur lot over?
Het shoppen moest nog worden uitgevonden en de meeste monumenten waar Leeuwarden nu trots op is moesten nog worden neergezet. De Oldehove stond er nog geen vijftig jaar.
Een mooie klus voor historici lijkt me. En als die eenmaal hebben achterhaald hoe Charlotte de Bourbon haar tijd heeft gedood in de Friese hoofdstad, dan graag nóg een plaquette. 
<|endoftext|>
In de andere culturele hoofdstad van dit jaar bliezen ze een kritische journaliste op met een autobom. De voorzitter van de culturele-hoofdstadclub, die daar ongeveer is wat Wiebe Wieling hier in Friesland is, zegt er dingen over waar sommigen in Malta erg boos over worden.
In een tweet parodieerde hij haar laatste woorden.
Klinkt allemaal niet goed. En wij hebben dit jaar met Malta te maken. We sturen al een tijdje aardappelzakken met poëzie erop heen en weer.
Tjeerd van Bekkum, het boegbeeld van culturele hoofdstad hier, wil hier zijn vingers niet aan branden. ,,Het wordt nu superpolitiek’’, zegt hij.
Nou en? Grijp die kans! Zeg bijvoorbeeld: ,,De tegenstellingen tussen Malta en Nederland zijn natuurlijk groot, ook in de politiek en de omgang met democratie. Maar samen zetten wij daar poëzie en muziek tegenover.
Kunst brengt mensen bij elkaar. De zachte krachten zullen zeker winnen in ’t eind.’’
Of zeg: ,,Je hebt dat beroemde filmpje van Tsjêbbe Hettinga toch wel gezien waarin hij een tribune vol mensen in Medellin doodstil krijgt met het voordragen van een gedicht? Medellin in Colombia, de stad die berucht was door Pablo Escobar, waar wel vierduizend moorden per jaar werden gepleegd. Die stad is nu veel en veel veiliger - ook dankzij dat grote poëziefestival.
Valletta is lang zo erg niet, maar het zou geweldig zijn als het door de samenwerking tussen de Culturele Hoofdsteden een klein beetje beter wordt? Poëzie is een daad van bevestiging.’’
Dat kun je zeggen. Het geeft aan dat je vertrouwt op cultuur, hoe teer die ook is.
Of je kunt iets zeggen over superpolitiek waar je je vingers niet aan wilt branden. Maar dat is veel minder sterk. 
<|endoftext|>
Jan Escher, de zoon van graficus M.C. Escher, vertelde me deze week dat zijn vader het nooit over diens geboortestad Leeuwarden had. Vader was er ook nooit met zijn zoons geweest.
Maar M.C. Escher is wel degelijk in Leeuwarden teruggeweest, meldt Mijnte Kamminga. Kamminga is de schoonzoon van Aiko van Hulsen, die vanaf 1954 een kunstgalerie had aan de Nieuwestad. In 1960 hing er werk van Escher. De kunstenaar was er zelf, hij stond deze krant kort te woord (,,Wanneer ik zo zit te prutsen weet ik eigenlijk nog niet wat ik zal maken’’) en deed een spelletje met Van Hulsens dochtertje, de latere mevrouw Kamminga. Iets met spiegeltjes, herinnert zij zich.
Zijn werk was toen te koop voor 91 gulden per prent. Kamminga: ,,Foarige wike wie ik op de Kunstrai, der hong wurk fan Escher foar 22.500 euro. Sa giet dat dan.’’
Iets anders: deze week was Pete Hoekstra in Leeuwarden, de ambassadeur van Trump, uweetwel.
Hij hoefde niet eens te beginnen over zijn Friese voorouders, want hij ziet eruit als een Friese ondernemer die wethouder van Dantumadiel is geworden.
We interviewden hem en na afloop liet een collega zichzelf met Hoekstra op de foto zetten.
Hoewel ik dat eigenlijk niet vind kunnen, gaf ik toch mijn mobieltje aan Hoekstra’s pr-medewerkster en liet me kieken. Eén handshake away van Donald Trump.
Nu is het hek van de dam.
Thuis ga ik een wand vrijmaken voor deze kiek en toekomstige foto’s van mij, innig handenschuddend met Angela Merkel, Aung San Suu Kyi, Noam Chomsky en Steven Spielberg.
Zij moeten alleen nog even naar Leeuwarden komen. 
<|endoftext|>
Op 17 juni 1898 werd Maurits Escher in Leeuwarden geboren. In het gebouw aan de Grote Kerkstraat dat we nu als Het Princessehof kennen.
Eschers vader was hier Hoofdingenieur der Rijkswaterstaat van het 1ste en 2de district en Permanent commissaris van toezicht op de betonning en verlichting der Eemsmonden.
Moeder vroeg in de krant vaak om nieuwe keukenmeiden, ,,goed kunnende koken en met de wasch omgaan’’.
Eminente Leeuwarders dus.
Vader stond op de kandidatenlijst voor de gemeenteraad en zat in 1898 met Jelle Troelstra (die ook een beroemde zoon zou hebben) in de provinciale commissie voor de aanbieding van een nationaal huldeblijk aan koningin-regentes Emma.
Het Princessehof komt kort in beeld in Het oneindige zoeken, een mooie documentaire over de graficus die maandag in bioscoop Tivoli vertoond werd.
De jongste zoon van Escher, Jan (80), was erbij en dronk na afloop een glaasje bier. Hij knikte minzaam naar allerlei bezoekers die hem vertelden hoezeer ze zijn vader bewonderden.
Een mooie kans om hem te vragen of zijn vader het vroeger wel eens over Leeuwarden had.
Want het gezin verhuisde uit de stad toen hij nog een jochie was.
Wie weet had hij thuis een plaatje van de Oldehove, of heeft hij zijn eigen zoons meegenomen op een sentimental journey naar zijn geboortestad. Hij woonde in Baarn, dat is goed te doen.
,,Nee nooit’’, zei Jan Escher.
,,Hij had het nooit over Leeuwarden en we zijn er nooit geweest.
Ik geloof niet dat mijn vader er herinneringen aan had.’’ Maar, voegde hij toe, deze film en de tentoonstelling straks had zijn vader zeker gewaardeerd. ,,Elke kunstenaar waardeert dat.’’ 
<|endoftext|>
Ter hoogte van Jelsum zagen we zaterdag aan weerskanten van de weg betonranden staan, als om te voorkomen dat we met de auto zo het fietspad op zouden rijden.
,,Dat heeft vast met Frisian Flag te maken’’, zei de man die me een lift gaf. ,,Dan kunnen die spotters daar niet parkeren.’’
Maar er hingen blauwe banieren op het beton, met Profinsje Fryslân erop, muzieknoten en iets over sjongende dyk, als ik het zo snel kon lezen. We hadden haast, dan konden we de boot naar Ameland net halen.
,,Misschien hebben ze van die ribbels in de weg die geluid maken als je erover rijdt’’, opperde ik. Daar had ik wel eens over gelezen. Lang geleden stuurde een whiskeymerk als reclame een plastic stripje met ribbels mee dat je aan een kartonnen doosje moest vastmaken.
Als je met je nagel over dat plastic ratste, hoorde je in het doosje, dat als klankkast werkte, ,,Iers is echt’’. Dat was de leus van dat merk. Heel goed te verstaan was het niet, maar ik vond het fascinerend. Zo werkt, leerde ik later, een grammofoonplaat ook, maar dan subtieler.
Hier hoorden we echter niks, en toen waren we alweer bij de rotonde.
Op de terugweg gisteren zat ik in de bus en ik was het al vergeten.
Tot de hele bus ineens daverde van een dreun die van toonhoogte veranderde. Het was muziek! Door ribbels! Een stukje Fries volkslied, het fragment Klink dan en daverje. Fascinerend!
Als de provincie heel Friesland hiermee vol gaat leggen koop ik meteen weer een auto.
Het liefst had ik de buschauffeur gevraagd om om te keren en er nog eens over te rijden, zodat ik wat aandachtiger kon luisteren. Maar er zaten mensen voor me die de trein naar Zwolle hoopten te halen. 
<|endoftext|>
Vroeger stond op een handgeschreven schoolbord in restaurant Land en Zeezicht de mededeling Haal zelf uw drinken. Het is taalkundig even correct als Je eten wordt koud en toch is het voor mijn gevoel geen goed Nederlands.
Mijn taalgevoel zegt dat er had moeten staan: Haal zelf uw drankje.
In het Fries klinkt het niet zo raar, dus misschien is het een frisisme: iets Fries dat in het Nederlands is doorgedrongen.
Zoals sneupen of ,,Ik praat geen Frans’’. Of alle teksten uit Bokwerd, het door Rink van der Velde bedachte dorp. Maar Bokwerd was opzettelijk en echte frisismen sluipen ongemerkt het Nederlands binnen.
Zelf ben ik daar ook schuldig aan, weet ik nu. Tot twee keer toe heb ik in deze column geschreven dat het roetkoud was.
Altijd heb ik gedacht dat het een heel gewoon woord is voor guur, ijzig, snijdend koud. Er zit ook wel logica in, want als het vuur uit is, blijft er alleen roet over.
Het een is heet, het andere koud.
Roetkoud.
,,Dit was voor mij als Groninger een onbekend woord’’, mailde horecaman Frans Kappenburg mij. ,,Is dit Fries?’’
Daar heeft hij gelijk in, weet ik na kort onderzoek. Op internet is er weinig over te vinden. In deze krant is het (behalve twee keer in deze column dus) zelden gebruikt. Een keertje in 1900, toen minstens een halve eeuw niet meer en vervolgens een paar keer in, jawel, Bokwerds Belang, de rubriek van Rink van der Velde, waarin landverhuizer Iebele Flapper de winters van Alaska beschrijft.
Roetkoud is dus een frisisme, en ik beloof hierbij dat ik het hier niet meer zal gebruiken. En wat de vorige uitglijders betreft: ook al schreef ik koud als roet, ik meende het toch goed. 
<|endoftext|>
Soms komt er te veel op je pad om te beginnen met het schrijven van een column, ook al is het de hoogste tijd. Uitstelgedrag heet dat, en ik ben er een ster in.
,,Moet je horen’’, zei ik tegen mijn gast uit New York, die een boek was gaan lezen omdat ik aan de gang moest. ,,Een Nederlandse advocaat is in de Verenigde Staten veroordeeld tot dertig dagen cel omdat hij heeft gelogen over gesprekken met Trump-medewerkers en Russen.
Hij heet Alex van der Zwaan en zijn Russische vrouw krijg in augustus hun eerste kind.’’
,,Ik dacht dat je een artikel moest schrijven’’, zei ze. ,,En in dat onderzoek van Robert Mueller zijn nog helemaal geen straffen uitgedeeld.’’
,,Hij is de eerste’’, zei ik, want zo stond het in de New York Times. ,,Hij werkte bij een bedrijf dat Skadden, Arps, Slate, Meagher & Flom heet. Maar die hoeven hem niet meer.’’
,,Hou je me voor de gek?’’, zei ze. ,,Dat klinkt als iemand die van de trap valt.’’
Even later keken we naar het fantastische NOS-filmpje met Carol van Buren, een medestudente van Alex van der Zwaan, die beschrijft hoe hij vroeger al een narcistische psychopaat was. Bij haar klachtencommissie kwamen veel klachten over hem binnen. Hij bedreigde haar toen ze daar werk van maakte (,,een telefoontje van mij en je bent vertrokken’’), maar toen het toch verkeerd voor hem leek af te lopen, huilde hij krokodillentranen en vroeg om een tweede kans. Hij had toen al voorspeld dat hij groot zou worden en ze hem nog op het nieuws zouden zien, vertelde Carol lachend.
,,You go, girl’’, zei mijn bezoek waarderend.
Zij dook weer in haar boek, maar ik bleef allerlei weetjes oplepelen over die foute Alex.
Dat zijn schoonvader steenrijk is, zijn moeder Russisch, dat hij nooit in Nederland is geweest.
Uiteindelijk zei ze: ,,Er is een regel in het universum, en die luidt: lezen is geen schrijven.’’ 
<|endoftext|>
Zo was Lifelines bijna failliet (dat grote onderzoek naar gezondheid en ouderdom in het Noorden), zo nodigen ze je uit om in Groningen in een tomograaf te komen liggen.
Zoiets kost handen vol geld.
Tomografen (ook wel ct-scanners genoemd) zijn zo duur dat je online nergens prijslijsten vindt. De duurste zijn over de drie miljoen dollar, maar zo bont maken ze het in Groningen vast niet. Lifelines onderzoekt er van twaalfduizend mensen hart en longen mee. Dat loopt best in de papieren. Dan is het geen wonder dat ze je treinkaartje niet vergoeden.
De Siemens Somatom Force is een indrukwekkend ding. Een grote witte ring waar blauw licht in schijnt, en een ligbankje dat erdoor schuift. Daar lag ik op.
,,Armen boven het hoofd’’, instrueerde de verpleegster.
,,Alles kan aan blijven’’, zei ze.
,,Maar de trui moet wel omhoog.’’
Ze plakte stickers op mijn buik met snoertjes eraan en maakte zich ijlings uit de voeten.
Vanwege de röntgenstraling natuurlijk. Volgens de brief krijg je niet meer dan tijdens een wandeling, maar Wikipedia meldt dat één keer in de scan net zo zwaar is als tweehonderd keer op de röntgenfoto.
Haar stem klonk uit het apparaat: ,,Inademen, en adem vasthouden.’’
Traag gleed ik de ring in, waar iets in ronddraaide met kleine rode lampjes, die mijn hart en longen fotografisch in plakjes sneden.
Er klonk suizend gezoem met een ritmisch gebons, al met al veel minder kabaal dan ik verwacht had. ,,Ze zijn niet luid’’, beaamde ze toen het na vijf minuten alweer voorbij was.
,,Een MRI-scan, die maakt pas herrie.’’ Maar helaas, die zat er voor Lifelines niet in. Het was zo al duur genoeg. 
<|endoftext|>
Een vrouw zat geknield voor de Wilhelminaboom op het Hofplein. Een andere vrouw hield haar bij de schouder vast, zodat ze niet om zou vallen. Dat was om een foto te maken van die boom en het Leeuwarder stadhuis erachter.
Op het bordes daarvan stonden zes jongens. Op haar foto vallen ze vermoedelijk precies weg achter die boom.
Daar kwamen Ad en Jes aanfietsen, kenners, inwoners en liefhebbers van de stad. Van verre riep Jes al: ,,Daar hest de man met ut hondsje.’’ Hij stopte en zei: ,,Kestou nou niet es een keer een vlammend betoog in die krant fan dij sette, dat die jonges der fut mutte?’’
,,Nou ja, ze mogen daar natuurlijk best staan’’, zei ik. Ad gooide nog wat olie op het vuur: ,,De jeugd moet ook een plekje hebben.’’
,,Ut is toch geen gesicht’’, ging Jes door. ,,Se make der in rotsooi fan en se staan der maar. Foor alle toeristen bederve se ut gesicht op ut stadhus. En dat in een Kulturele Hoofdstad!’’
Er kwamen twee mannen van handhaving aanfietsen. ,,Kiek, daar hest se al’’, zei Ad. ,,Dyn gebeden wudde ferhoord, Jes.’’
De ene fietste naar de jongens op het bordes en sprak ze aan, vermoedelijk stuurde hij ze weg.
,,Waarom?’’, zei een van de jongens luid.
,,Brutaal bin se oek noch’’, zei Jes.
De jongens vertrokken inderdaad, ze slenterden bij de trappen neer en het Heerenwaltje in.
De handhavingsman fietste naar ons toe. ,,Je moet wel een grond vinden om ze weg te kunnen sturen’’, zei hij. ,,Anders kan het niet, he? Maar het is voor een Culturele Hoofdstad geen gezicht dat ze daar de hele dag rondhangen.’’
,,Dou bist mien man’’, zei Jes tevreden. 
<|endoftext|>
Arie Molenwijk uit Rotterdam weet alles van oude boeken. Daarom zat hij zaterdag in de nieuwe Leeuwarder bibliotheek, waar hij voor 5 euro per persoon boeken taxeerde.
Had hij in Burgum ook al eens gedaan, vertelde hij, en deze zaterdagochtend had hij de bibliotheek van een Friese verzamelaar nog bekeken.
Achter zijn tafeltje in de voormalige gevangenis at hij een boterham uit zijn trommeltje.
Tussendoor sprak hij met een bibliotheekmedewerker in mooi klinkend Nederlands. Zou dit Haarlems zijn, waarvan men zegt dat het het dichtst bij het standaardnederlands staat?
,,Mag ik vragen waar u vandaan komt?’’, zei ik. ,,Ik kan uw accent niet thuisbrengen.’’
,,Ik ben opgegroeid in de Alblasserwaard, waar het zuiverste Nederlands gesproken wordt’’, zei hij trots.
,,Ik dacht dat dat in Noord- Holland werd gesproken’’, zei ik.
,,Nee’’, hield Arie vol. ,,En het maakt ook uit aan welke kant van de Alblasserwaard je zit, oost of west. Aan de oostkant is het het zuiverst.’’
Terwijl ik me afvroeg wat eigenlijk de plaats is waar het zuiverste Fries gesproken wordt, bladerde hij de boeken door die ik had meegebracht, in perkament gebonden werken van P. C.
Hooft en Ubbo Emmius. Vroeger lagen ze bij pake op een tafeltje op zijn studeerkamer, tegenwoordig liggen ze bij mij op de boekenkast.
Toen hij klaar was, boog hij zich naar me toe en vertelde op fluistertoon, alsof we werden afgeluisterd, dat ze niet heel veel waard zijn, 150 euro per stuk of zo. ,,Ik zou ze zelf houden, als u er ruimte voor heeft’’, zei hij.
Hij zei het in heel zuiver Nederlands, dus er was geen twijfel mogelijk, maar ik had toch op meer gehoopt. 
<|endoftext|>
Een meelijkwekkend volk is een boek vol opmerkingen van bezoekers over Friezen.
Zoiets als wat je op Tripadvisor. com aan opmerkingen ziet, maar interessanter, want het komt uit de periode van vierhonderd jaar voor Christus tot een paar eeuwen erna.
Toen klaagden reizigers niet over service in de horeca, maar maakten ze notities voor thuis.
Dat ‘meelijwekkende volk’ komt van Plinius, die aan de rand van de wereld mensen trof die op bulten woonden, opdat ze bij vloed niet zouden verzuipen.
Het is een boeiend boek, gemaakt door drie knappe koppen die hun zaakjes kennen. Toch zijn ze iemand vergeten: Chrysagon de la Creux. Een ridder met potdekselhaar die in de elfde eeuw een stadje moest verdedigen tegen de heidense Friezen.
Die zagen er meer noormanachtig uit, hun naamloze hoofdman heeft haar waar elke metalband trots op zou zijn. ,,Jij Friese slager!’’, zegt Chrysagon tegen hem. ,,Wij snijden jullie de keel af’’, dreigt de Fries.
De Friezen zijn zo fel omdat Chrysagon het zoontje van die hoofdman heeft. Vandaar hun aanval op de stenen toren van de stad, met een stormram op een wagen en een door ossen voortgedreven rijdende toren.
Het mislukt allemaal. Chrysagon, een goed christen, brengt het zoontje zelf terug. ,,Voor het geschenk van mijn zoon geef ik je alles wat ik heb. Rang, rijkdommen, land’’, zegt de dankbare heit. Chrysagon hoeft niks.
Dit alles komt uit The war lord, een film met Charlton Heston als Chrysagon.
En zeg nu niet dat dat geen historie is. Kenners noemen het een van de beste films over de middeleeuwen. Charlton Heston is Ben-hur en Mozes geweest. En de film is al uit 1965. Hoe historisch wil je het hebben? 
<|endoftext|>
De NOS zette zijn verkiezingsfilmpje online, daarom kent iedereen nu Tom Bakker van SGP Dantumadeel.
En vriendelijke uitziende man, die zelden boodschappen doet want hij drukt een winkelwagentje van Albert Heijn terug in het rijtje van de Lidl.
Boodschappen zal zijn vrouw wel doen, die fulltime bezig is met de zes kinderen thuis. ,,Wat een zegen als je er als moeder mag zijn voor je kinderen’’, zegt hij. Dat klinkt zalvend, maar het is een waarheid als een koe. Het geldt ook voor vaders.
Zijn gepruts met die karretjes is innemend. Verkiezingsfilmpjes hebben immers altijd iets lulligs. Heeft u de Opsterlandse PvdA Hallo allemaal zien zingen?
Of die hopsende SP’ers in Drachten?
Dat lullige is niet de reden dat juist dit filmpje aandacht trekt.
Dat komt omdat Bakker iets vindt van echtscheidingen. ,,Wat een ellende komt daar allemaal uit voort. Psychische problemen, ziekteverzuim, werkloosheid, financiële problemen, om nog maar te zwijgen van opvoedingsproblemen’’, zegt hij.
,,Vraag het maar aan de meesters en de juffrouws op de scholen.
Kinderen uit gebroken gezinnen, daar is bijna altijd wat mee aan de hand.’’
Dat is vast ook een waarheid als een koe. Ouders die scheiden, daar kun je als kind heel wat mee beleven. En zelfs als het niet zo is kun je dat best zeggen.
Toch kwam er zoveel reactie op het filmpje dat het alweer weg is. Behalve bij de NOS dan. Maar daar eindigt het abrupt, met het citaat hierboven. Terwijl je verwacht dat Bakker zegt wat hij als politicus wil doen om Dantumadiel van de scheiderij af te helpen.
Matchtest voor het huwelijk?
Scheiden verbieden? Cursus?
Kind naar de kostschool?
We komen er alleen achter wanneer heel Dantumadiel vandaag op hem stemt. 
<|endoftext|>
Van alles zet ik op Facebook, mijn weblog of in deze column. Waarschijnlijk trekken lezers er allerlei conclusies uit over mij en mijn omgeving. Bedrijven weten wat ik koop en stemmen daar online advertenties op af.
Al die dingen delen doe ik zelf en misschien is dat dom. Maar het betekent niet dat ik voor de sleepwet ben, waar woensdag een referendum over is. Dat referendum is tevergeefs, maar toch duiken Rob Bertholee (baas van de AIVD) en Onno Eichelsheim (baas van de MIVD) overal op om te onderstrepen hoe belangrijk het is dat we voor die sleepwet zijn, vanwege onze veiligheid. Eichelsheim is vanavond weer op tv, over Rusland.
Daarom gooide ik mijn eigen infosleepnet uit om te zien wat Bertholee en Eichelsheim zelf delen. Online op zoek naar small data. Het scheelt dat ze geen De Vries of De Jong heten.
Bertholee, die je het meest ziet, geeft het minst prijs. Hij heeft een vrouw en een dochter, hij zat in Kosovo en Kaboel, hij is van 7 augustus 1955 en loopt elk jaar een marathon. Twitter heeft hij niet en op zijn Facebookpagina is het stil sinds veteranendag vorig jaar. Oh ja, hij heeft zo’n leren cowboyhoed.
Eichelsheim (16 oktober 1966) doet iets meer online. Hij fietste in 2012 de Cape Epic, een mountainbike- evenement, en via Facebook zijn vlot zijn dochter en beide zoons te achterhalen.
Leukste weetje: zijn vrouw Gea zat op het Ichthus College in Drachten. Ze is van 24 april 1968.
Met een informatiesleepnet heb je altijd interessante bijvangst.
Het mooie: dit is allemaal zo te vinden. Er verscheen halverwege niet eens op mijn scherm: ‘hoho meneertje, waar zijn we hier mee bezig?’ Waar je ergens toch een beetje bang voor bent, met geheime diensten. 
<|endoftext|>
Eerst al Boekefeest in Schaaf, nu ook nog eens Boekenfestijn in het WTC. Het kan niet op tijdens deze boekenweek, ook zo merk je dat Leeuwarden culturele hoofdstad is.
Voor Boekenfestijn rijden achttien keer per jaar vrachtwagens vol afgeprijsde boeken vanuit IJsselstein naar een evenementenhal.
Kenners weten dat het al lang bestaat, voor mij was het nieuw. Veel van die boeken zijn door de boekhandel teruggestuurd naar de uitgever.
Recht van retour heet dat: de boeken lagen een tijd in de winkel maar zijn niet verkocht.
Nu liggen ze hier met stickertjes erop, op lange tafels. In het midden is een terrasje, uit de speakers klinkt zacht Rock the boat van Hues Corporation, het ruikt vaag naar veemarkt. Overal staat: ‘Welkom, je bent onder vrienden’. Een medewerker biedt bij de ingang winkelwagentjes aan. Het is de bedoeling dat je flink je slag slaat, maar ik was niet van plan iets te kopen.
Dat boeken niet altijd verkocht worden, dat weet je. Maar dat het er zoveel zijn dat je er een hal mee kunt vullen is verbazend.
Kunnen uitgevers zo slecht inschatten? Of doet het er gewoon weinig toe of je duizend of tweeduizend boeken maakt?
Die talloze fotoboeken over de Tweede Wereldoorlog, de rare lijstboekjes (100 Wereldwonderen), het complete oeuvre van Rien Poortvliet, er zijn er eenvoudigweg te veel gemaakt.
Tot mijn verrassing lagen er stapels van Het vaderpaard, dat boek met alle gedichten van Tsjêbbe Hettinga dat nog geen jaar geleden verscheen. Nu voor 14,99. Oei, daar heb ik meer voor betaald, denk je onwillekeurig.
En om dat nare gevoel weg te krijgen, koop je dan toch maar weer een boek – inmijn geval Pier en Oceaan van Oek de Jong.
Slechts 8,99! 
<|endoftext|>
Tijdelijk staat er een wit bord bij de spoorwegovergang in Leeuwarden waar de Schrans begint. Verkiezingsbord gemeente Leeuwarden staat erboven. De gemeente wil er posters op hangen met Ga Stemmen erop, maar die zijn er nu nog niet.
Ook de politieke partijen van Leeuwarden kunnen er hun posters op plakken. Dat doen ze niet, want er zijn hier geen posters.
Waarom ook, in Leeuwarden zijn geen gemeenteraadsverkiezingen, die hebben we in november immers gehad.
In de gemeente Leeuwarden (de stempassen zijn al verstuurd) hoef je op 21 maart enkel de deur uit voor het referendum over de Wet op de inlichtingenen veiligheidsdiensten 2017.
Oftewel: ja of nee tegen de sleepwet. Dat is dat veiligheidsdiensten ook je moeder en je leesclub mogen afluisteren als ze denken dat jij niet pluis bent.
Na drie jaar gooien ze alle overbodige info weg als er niks aan het snotje is, eerlijk waar, Mark Rutte zei het deze week nog. De wet komt er trouwens sowieso, referendum of niet.
Dat witte bord is symbool voor allerlei heisa. Op 21 maart zijn in Leeuwarden 74 stembureaus open, van het Stadhuis tot Us Gebou in Alde Leije toe. Op al die plaatsen zitten van half acht ’s morgens tot negen uur ’s avonds twee teams van elke keer drie mensen op ons te wachten. 444 mensen zijn die dag in touw voor een vergoedinkje van 120 euro. Bij het referendum over dat handelsverdrag met Oekraine was er in Leeuwarden een opkomst van 32 procent. In Leeuwarderadeel (hoort nu bij Leeuwarden) en Littenseradiel (hoort er voor een stukje bij) zat het rond de 37 procent. Druk zal het waarschijnlijk niet worden.
Democratie kost wat, dat is niet anders. En toch is dit absurd en kun je om zo’n bord bij de Schrans enkel grinniken. 
<|endoftext|>
Schrik niet als er de komende jaren veel Friese romans verschijnen, of romans in en over Friesland. Griet Op de Beeck, de schrijfster van het boekenweekgeschenk riep daar in Zalen Schaaf in Leeuwarden toe op. Schrijf het op, preekte ze vanaf het podium. Schaam je niet. Gebruik je wonden. De roman is misschien wel het intiemste gesprek dat er bestaat.
De zaal, zo’n driehonderd man, stond op en gaf haar een staande ovatie.
Ik gun iedereen zijn eigen roman, maar dit belooft weinig goeds. Ze zullen niet alle driehonderd de wekker hebben gezet om zondagmorgen meteen te beginnen, maar een paar van zulken heb je er altijd bij. En als ze hun werk volbrengen, zal iemand die romans ook moeten lezen. Ik verschuil me vast achter Goethe, die over iemand moet hebben gezegd: ,,Als hij een boek was, zou ik het niet lezen.’’ (Mijn pake haalde dat aan, maar ik heb het tot nu toe niet terug kunnen vinden.)
Het was namelijk een braaf boekenfeest. Eerst praatten vijf Friese schrijfsters erover of vrouwen anders schrijven dan mannen. Toen kwam Griet Op de Beeck met haar domineeachtige oproep. Bloemen voor alle schrijfsters, boek met handtekening van Op de Beeck voor de bezoekers die in de rij stonden.
Ze schreef erbij: ‘Durf (dat is alles)’.
Dat was alles. De stoelen gingen niet opzij, de muziek bleef op aanvaardbare sterkte, de eersten stonden al met hun nummertjes bij de garderobe.
,,Hoe was het’’, mailde iemand die ik bijna had omgepraat om mee te gaan naar het feest. ,,Eindeloos zuipen en iedereen met elkaar naar bed?’’ We zijn hier in Friesland en niet in Amsterdam, schreef ik terug. En ze zitten nu allemaal romans te schrijven. 
<|endoftext|>
Er zijn in het Fries negentien manieren, misschien zelfs wel twintig, om het woord voor aardappel uit te spreken. Doktor Nanna Haug Hilton van de Groninger universiteit las ze deze week voor tijdens het Wetenschapscafé in Leeuwarden.
Ook liet ze geluidsopnamen horen van native speakers, dus de mensen die met de taal zijn opgegroeid. Bij de een klinkt het als jirpel, de ander noemt het jierappel, een derde zegt rjappel en allemaal bedoelen ze hetzelfde knolgewas.
Die geluidsopnamen dankte ze aan een taalonderzoek-app voor het Fries, die vorig jaar september in première ging. Het was een succes, want er hebben inmiddels 13.500 mensen aan meegedaan. Niet alleen Friezen, maar ook Nederlandstaligen, Stadsfriezen, Bilkerts, Hylpers en zelfs een Friese Surinamer uit Amsterdam die Sranan Tongo spreekt. Die liet ze even horen.
Die app kon bovendien aan het Fries van een spreker bepalen waar die vandaan komt. Dat gaat op basis van een klankonderzoek uit 1981. Inmiddels weten we dat dat programma er in het algemeen naast zit bij mensen uit grotere steden als Sneek, Dokkum en Harlingen, en bij die van Schiermonnikoog.
Bij mensen uit Anjum, Burgum, Garyp, Jubbega, Kollum, Makkum, Feanwâlden en Tjalleberd gaat het goed. Dat toont aan, zei Hilton, dat de taal in die plattelandsgebieden veel minder is veranderd.
Het opvallendst uit Hiltons verhaal waren toch die uitspraken van jirpel. ,,Zo’n variatie, in zo’n kleine taal’’, zei ze.
Inuit schijnen meer dan twintig woorden voor sneeuw te hebben. Dat zegt iets over ze.
Mogelijk zeggen al die aardappelklanken iets over Friezen, maar wat? 
<|endoftext|>
Wessel ken ik alleen van foto’s. Een olijk jongetje is hij, dat zie je zo, met een schrandere blik, hij heeft een pyjama met leeuwenkopjes en een streepjestrui met Daddy I Need A Hug erop, hij heeft een loopkarretje waar hij al na een paar maanden mee door de kamer ging.
De foto’s werden gisteren vertoond op zijn afscheidsdienst.
En ook al waren het gewone babyfoto’s die iedereen met kinderen heeft, juist omdat hij er niet meer is gingen ze dwars door je heen. Wessel is het zoontje van mijn neef en een week geleden is hij ineens overleden. Hij was net iets ouder dan een jaar.
Hij lag in een dicht, rieten mandje voorin de zaal. Mensen legden knuffels neer, want daar hield hij van, zo stond het in de kaart. Het was een aandoenlijk gezicht, al die stil schuifelende volwassenen met een roze of gele knuffel onder de arm. Het mandje ging haast schuil achter de teletubbies, konijntjes, beertjes, zelfs een olifantje.
Er was zoveel verdriet in de zaal dat je het kon voelen, als iets zuigends in de lucht. De opa van Wessel had na afloop van het afscheid tranen aan de binnenkant van zijn brillenglazen.
Nu ik dit schrijf, word ik er weer naar van.
Het stoerst en tegelijk verdrietigst van alles was mijn neef, die uiterlijk beheerst vertelde over de laatste dag. Het was ijzingwekkend om te horen, omdat we allemaal de afloop kenden. Wessel is er niet meer. Hij is in de wolken, staat in de kaart.
Aan het eind vertoonden ze een filmpje, de laatste opname die er van hem is. Hij zwaait via de camera naar zijn ouders.
Eerst met rechts, dan met links, en hij sabbelt erbij op zijn speen.
Wessel ken ik alleen van de foto’s en van dat laatste filmpje, maar ik vergeet hem nooit weer.
Dag jongen. 
<|endoftext|>
Rond half elf was het roetkoud in huis. 8 graden, zei de thermometer. De ketel boven maakte geen enkel geluid.
Drukken op de resetknop hielp niet, de ketel pufte en gaf het op.
,,Dat wordt nu niks meer’’, zei de installateur. Het was vrijdagavond, hij zat aan een borrel.
,,Morgenvroeg moet ik eerst op de kleinkinderen passen en dan kom ik.’’
De volgende ochtend was het nog kouder. De hond liep sidderend rond, mijn vingertoppen en tenen waren gevoelloos na het lezen van de krant.
Bovendien had ik het festival Yiddish waves die middag mijn huiskamer beloofd voor een klezmerconcert. Vijf groepen zouden met een gids langskomen om hier een kwartiertje te luisteren naar Jiddische smartlappen, door zangeres Marie Hoogendam en begeleider Riemer den Ouden.
Maar als het zo koud is kan een kwartiertje lang duren. En voor de muzikanten was het de hele middag. Na alle ontberingen van het Joodse volk door de eeuwen heen hoefde ik er niet nog een aan toe te voegen, vond ik. Dus ik belde de organisatie, om te melden dat het bij mij erg koud was. ,,Kain deiges’’, suste de organisatie. ,,Het zijn artiesten, die zijn wel wat gewend.’’
Gelukkig sleutelde de installateur de ketel vlot uit en weer in elkaar. Er lekte water, de brander was stuk, een buis zat verstopt en toen deed de kachel het weer.
Uit dankbaarheid wilde ik ter plekke jajem inschenken, maar het was nog maar ochtend.
Het huis warmde langzaam op toen Riemer en Marie kwamen.
,,Dit gaat best hoor’’, zei Marie. Even later zong ze uit volle borst Papirosn, de jammerklacht van een jonge sigarettenverkoper.
Moeder dood, vader raakte zijn handen kwijt, politie slaat hem, zijn zusje stierf in zijn armen en geen mens koopt wat.
Het was ook nog eens a kalte nakht. Zo bezien vielen de sores bij mij in huis weer reuze mee. 
<|endoftext|>
Charles Darwin had de halve wereld bevaren toen hij schreef dat het in de natuur draait om survival of the fittest. Hij kende maar het halve verhaal. 1. Hij had geen weet van het fanatisme waarmee dierenliefhebbers tekeer gaan als de survival op het spel staat van edelherten, heckrunderen en konikpaarden op de Oostvaardersplassen.
Staatsbosbeheer kan nog zo beweren dat niet elk dier de winter overleeft, uitgehongerde grote grazers zijn meelijwekkend en dan gelden andere natuurwetten. De provincie Flevoland heeft de boswachters opgedragen ze te voeren, zodat die boswachters niet langer met de dood bedreigd worden. 2. In Darwins tijd moest de wapengekte van de VS nog op gang komen. Geen mens kijkt er nu meer van op als de president stelt dat scholen veiliger worden met Lucky Luke voor de klas.
Voor hem is survival sneller schieten dan de ander. Het zijn mensen die doden, wapens zijn gereedschap. Wat dan weer niet geldt zodra landen als Noord- Korea kernraketten hebben. 3. Helemaal geen notie had Darwin van de rol van aandacht: Geert Wilders moest nog geboren worden. Wilders pronkte in de Moskouse doema met een speldje van de Nederlandse en de Russische vlag (dezelfde kleuren). Hij gaat zijn gang maar zou je zeggen, die nieuwe rechtse partijen houden nu eenmaal van Poetin. Maar de nabestaanden van de MH17-ramp zijn boos, meldde de verontwaardigde VVD’er Piet Ploeg in het NOS-journaal. Wilders blij, want alles draait weer om hem en dat is zijn politieke survival.
Darwins natuurwetten gelden dus al lang niet meer. Daarom kan ik de vogels in mijn tuin, die in Darwins tijd het loodje hadden gelegd, best bijvoeren. 
<|endoftext|>
Mies Bouwman mag de koningin van de Nederlandse televisie zijn geweest, maar ‘die afgezakte Mies’ was ook een ‘del van een mensch’ en een ‘lelijke vuile jodin’. Dat staat in Pays Bah, een boekje van onder anderen Harry Mulisch op basis van de reacties op Zo is het toevallig ook nog eens een keer van zaterdag 4 januari 1964.
Toen ik jaren later in pyjama Een van de acht keek en alle voorwerpen van de lopende band probeerde te onthouden, wist ik daar niks van. Mies Bouwman sprak enkel over lieve, lieve mensen. Van boze onderbuikgevoelens hadden we geen benul.
Mies kende die wel, ze had ze meegemaakt toen in 1964 de tv als nieuwe god werd voorgesteld: ,,Geef ons heden ons dagelijks programma. Wees met ons, o beeld, want wij weten niet wat wij zonderumoeten doen.’’
Kamervragen, bedreigingen, boze brieven naar de VARA en stapels ingezonden stukken, ook in de LC: ,,Kan zo iets zonder censuur en ongestraft de aether in?’’ - ,,Ik hoop dat dit de laatste uitzending in dit genre is geweest en dat ook Mies Bouwman fatsoenlijker gezelschap zal opzoeken.’’ Toen ze eens met slordig haar op een foto stond, schreef iemand: ,,Goed zo, u ziet er slecht uit zie ik. Nog enkele van die programma’s en u bent gelukkig dood.’’
Al die agressie en rancune kwamen uit ,,een duidelijk onbehagen dat dieper wortelt’’, schreef een groep bezorgde hoogleraren. ,,Misschien is het werkelijke belang van de uitzending geweest dat ze ons attent heeft gemaakt op een gevaar, waarvan de omvang tot nu toe niet vermoed kon worden.’’
Boosheid en satire zijn alleen maar meer geworden. Dat Mies er overheen kwam bewijst dat je uiteindelijk meer hebt aan lieve, lieve mensen dan aan zeikers. 
<|endoftext|>
In discussie- en theaterzaaltje De Bres in Leeuwarden hangen een filmdoek en een beamer. Bij elke vergadering van de laatste drie jaar zei bestuurslid Jaap: ,,We moeten een horrornacht organiseren.’’ Al houdt hij zelf niet van horror en schijnt de rest van het bestuur er evenmin dol op te zijn.
Jaap nam vrijdag afscheid.
Andere bestuursleden hadden gevraagd of ik voor die avond ‘een horror-ervaring’ kon verzorgen.
Het idee was: eerst stamppotbuffet, dan lezing met filmfragmenten.
,,Maar wel soft-horror’’, schreef bestuurslid Marike. ,,Wat mij betreft hoeft het vlak na het buffet niet zo heftig.’’
Hoe soft moet het zijn, vroeg ik. Met niet-horrorliefhebbers weet je het maar nooit, die vinden een injectie al heel wat, laat staan een psychopaat met een kettingzaag. ,,Daar vraag je me wat’’, schreef ze terug. Ze hield er zelf helemaal niet van, nog steeds had ze af en toe nachtmerries van The shining.
Een delicaat karweitje dus. Ik besloot te beginnen met de dinerscène uit Brain dead, waar een eerbiedwaardige mevrouw die eerder in de film door een eng beest is gebeten langzaam in een monster verandert. Ze praat wartaal, haar oor valt eraf, en ongemerkt spuit er pus uit een wondje in de custardpudding van een van de gasten.
Na dat goede begin volgden ondermeer de douchemoord uit Psycho, een reeks Dracula’s, een zombiehorde uit Train to Busan.
Maar ook nette klassieken als Das Kabinett des Dr. Caligari en Nosferatu. En omdat je je publiek wel voor vol aan moet zien ook een stevig stuk duiveluitdrijving uit The Exorcist.
Raad eens? Konden ze best hebben. Wie weet komt er echt eens een horrornacht in De Bres. 
<|endoftext|>
Net als je meende dat de pitspoezen van de Formule 1 verdwenen waren, zijn er ineens drie nieuwe. Drie provinciale pitspoezen, Avine, Willemien en Mirjam. Ze zijn daarnaast voorzitters van de VVD-statenfracties van Friesland, Groningen en Drente.
Zij houden een warm pleidooi in deze krant om die jonge, viriele, veelbelovende Max Verstappen naar Assen te halen, met zijn strakke leren pak en al zijn collega’s. Want met de Formule 1 heeft het hele Noorden er alweer een enorme potentiële economische impuls bij, net zoiets als vliegveld Eelde of de Teslafabriek. Staar dus niet langer smachtend naar die Verstappen- poster van de Jumbo, zei het liberale trio, maar durf te dromen, durf te doen!
Nu worden pitspoezen altijd voor dom versleten, maar dat is niet zo. In hun hoofdjes gaat heel wat om. Ze weten: alles moet tegenwoordig duurzaam en groen. En ze weten tegelijk: Formule 1 is verre van groen. Ja, Max Verstappen, die is twintig, misschien dat die nog groen is.
Hoop doet leven.
Maar, schrijven ze, ergens is dat racen toch hartstikke groen.
En innoverend. Als je alles wat vanwege de Formule 1 is uitgevonden uit je auto sloopt, blijft er haast niks over. Nou dan!
Bovendien is er bij het circuit in Assen een groot zonnepark en zijn er plannen voor een duurzaam attractiepark, indoor en outdoor. Straks worden we nog de duurzaamste regio in de motor- en autosport!
Mooie inspanningen van drie actieve meiden. Je zou willen dat ze net zo fanatiek waren over snellere treinen naar de Randstad, want dat is al meer dan een eeuw veel lawaai en weinig wol.
Maar ja, de trein. Die is niet sexy. Daar zit Max niet in. Met zijn strakke leren pak. 
<|endoftext|>
Even een praatje over plassen en handen wassen.
Hoe het hoort voor heren.
Dat ik erover begin komt van The shape of water, een roerend filmsprookje over een stomme vrouw die iets krijgt met een waterwezen uit het Amazonegebied.
De slechterik uit het verhaal is een nors kijkende macho, die bij elke tegenslag naar zijn elektrische koeiendrijver grijpt en die het waterwezen het liefst dood wil zien, zodat ze hem voor de wetenschap open kunnen snijden.
Die man gaat in de film naar de wc, net op het moment dat de stomme vrouw en haar collega er aan het dweilen zijn. Bij binnenkomst wast hij uitgebreid zijn handen. Dan stelt hij zich bij het urinoir op, plast er met losse handen en slaat vervolgens de handdoek af die de dames hem aanreiken.
,,Nee hoor, nee’’, zegt hij afgemeten.
,,Een man wast zijn handen voor óf na de kleine boodschap.
Dat zegt veel over een man. Als hij het twee keer doet.
Dat wijst op karakterzwakte.’’
Zoiets blijft me bij, je leert van elke film. Zelf was ik mijn handen na het plassen, maar niet ervoor. En als ik dan de deurkruk beetpak hoop ik dat andere mannen dat ook hebben gedaan.
Anders zijn mijn handen via de kruk alsnog vies.
Daarbij dacht ik altijd al aan film. Maar dan een oudere, Crimes of passion. Een absurd verhaal vol goede one-liners, rond een hardwerkende vrouw die ’s nachts met een pruik op luxe-prostituee is.
In die film komt de getrouwde hoofdpersoon na een toiletbezoekje terug in bed. ,,Heeft je moeder je niet geleerd om je handen te wassen nadat je naar de wc bent geweest’’, moppert zijn vrouw. ,,Nee’’, zegt hij. ,,Ze heeft me geleerd niet over mijn vingers te pissen.’’
Films zijn uiterst leerzaam, ook voor toiletetiquette. 
<|endoftext|>
Robots zouden liefst net als mensen zijn. Er is iets in ons waar ze blijkbaar jaloers op zijn. Misschien komt het omdat ze gemaakt zijn om op mensen te lijken of op zijn minst iets menselijks te kunnen.
Het geldt zeker voor de robots uit de manga-voorstelling Pluto, die in de Harmonie was. Die gaat over een robot die moorden onderzoekt op andere superrobots en ontdekt dat ze te maken hebben met de recente oorlog van de VS in Perzië. Robots zijn van huis uit pacifist, maar in Perzië leerden ze leugens en haat kennen en nadoen.
En wat je goed nadoet, is niet van echt te onderscheiden.
Zo zegt de professor het ook die in een prachtscène een robot leert huilen. Huilen verandert niks, leert hij haar, maar het lucht op. Als je het goed genoeg imiteert, wordt het vanzelf echt.
Voor de dame naast me in de Harmonie was dit de zesde keer dat ze Pluto zag. Eerst in Londen, nu in Leeuwarden en zondag reisde ze naar Antwerpen. Ze kwam uit Tokio en daar had ze hem drie jaar geleden gezien, toen was hij anders dan nu. Het had met haar werk te maken, ze was ,,een soort journalist’’.
,,Zijn er verschillen, elke avond?’’, vroeg ik. (Begrijp me goed, ik vond het een fantastische voorstelling, ik heb er ’s nachts van gedroomd. Maar dat is anders dan er zes keer heen gaan. Dan begin je als mens op een robot te lijken. Wat zij volgens mij niet was.)
,,Nee’’, zei de Japanse. ,,Dat kan ook niet, want alles moet heel precies. Wat vond u? Was het te lang?’’ Dat vinden veel mensen in het Westen, wist ze.
,,Helemaal niet’’, zei ik. Ik was juist verbaasd dat de drie uur zo snel voorbij waren gegaan.
,,Dat ga ik ze vertellen’’, beloofde ze. Geen robot, dus: ze hoorde er gewoon bij. 
<|endoftext|>
Drie maanden geleden is in Amsterdam Lieuwe Winsemius geboren. Een rustige baby, die goed slaapt en veel lacht. Kortom: een vrolijke meid.
Een meid?
Gijs Winsemius, de vader (en zoon van oud-minister Pieter, z’n opa komt uit Leeuwarden), grinnikt. ,,Voor onze derde dochter wilden we een Friese naam, net als voor onze andere dochters Dieuwke en Simke. In de familiestamboom kwamen we Sibbel tegen. Vond ik zelf mooi, maar die naam hebben mijn vrouw en onze dochters afgekeurd.’’
,,Vorige zomer zaten we tv te kijken en daar kwam Lieuwe Westra langs. We zeiden tegen elkaar, dát is een mooie naam.
En we zijn fan van Lieuwe Westra, als wielrenner en als mens.’’
Lieuwe – voor mijn gevoel is dat toch echt een jongensnaam.
,,Ja, dat is wel een dingetje. We hebben op de voornamenbank van het Meertens Instituut gekeken, daar zagen we dat minder dan vijf vrouwen in Nederland zo heten. Dus we dachten, dat kan wel. Maar vooral uit het Noorden kregen we veel kaarten van mensen die vroegen: ‘Hoe heet ze echt, Lieuwke of Lieuwtsje?’. Misschien hebben we daar niet goed over nagedacht, maar het is nu echt Lieuwe.’’
Het doet denken aan A boy named Sue, zeg ik, maar dan andersom. Dat nummer gaat over een vader die zijn zoon een meisjesnaam geeft om hem te harden. ,,Ik hou van Johnny Cash’’, zegt Winsemius. ,,Maar dat heeft hier geen rol gespeeld.’’
Lieuwe Westra zelf weet trouwens nog van niks. Winsemius wil hem een geboortekaartje sturen, maar heeft zijn adres niet. ,,Hij is geloof ik naar Australië verhuisd.’’ 
<|endoftext|>
Toptelevisie met Halbe Zijlstra gistermiddag. Hij had gesnoefd dat hij jaren geleden Poetin op diens datsja had horen snoeven over Groot- Rusland. Het was niet waar, de Volkskrant onthulde het: Zijlstra was er niet bij, hij liegt. Gistermiddag was hij er wel bij, gloeiend zelfs, en hij trad af als minister van Buitenlandse Zaken.
Toen hij de Tweede Kamer binnenkwam, glunderde hij nog.
Hij wist dat hij elke seconde op de foto kwam. Maar bij het voorlezen van zijn verklaring barstte hij bijna in schreien uit. Mark Rutte gaf hem na afloop een full body hug. Hopelijk zag de New York Times deze show ook en doen ze daar iets creatiefs met lying and crying.
Daarna kwam een debat waarin iedereen zei dat ze het zo waardig hadden gevonden.
Blijkbaar waren de Tweede Kamerleden ervan uitgegaan dat Zijlstra daar tierend zou staan, terwijl de bodes hem vinger voor vinger van het spreekgestoelte los moesten peuteren om hem er vandaan te krijgen.
Maar zo is Halbe niet. Dat weet ik van alle zeiltochten die ik met hem heb gemaakt op zijn driemaster de Griffioen.
Nou laat ik eerlijk zijn, het was maar een zeiltocht en ik zat helemaal achter op een barkoen.
Maar toch hoorde ik duidelijk dat hij zei dat er zelfcensuur in dit land bestaat, vanwege de immigranten die niet tegen cabaret en journalistiek kunnen en er dadelijk op los slaan. ,,Is er kritiek, dan moet je zeggen, jongens, vrijheid van meningsuiting, zo zit het hier in elkaar’’, zei hij terwijl hij met de penterbalk het anker op de rust van het fokkewant katte. Zo is hij, klare taal, recht door zee.
Wat zegt u? Daar was je helemaal niet bij? Vooruit, ik geef het toe, ik was er niet zelf, ik heb het van iemand anders die er was. Wat? Heeft Zijlstra geen driemaster? Ok, maar wel een auto, dat kan ook. Het verhaal staat. Daar gaat het om. 
<|endoftext|>
Koud? Wacht maar af, er komen nog zes weken winter. Iets preciezer: ten minste vierenhalve week.
Dat weten we dankzij bosmarmot Phil uit het Amerikaanse stadje Punxsutawny (klinkt als Punkse Tony). Phil wordt elk jaar op 2 februari uit zijn winterslaap gehaald door een dozijn oudere heren met hoge hoeden. Ziet hij zijn eigen schaduw, dan is het nog zes weken winter. Ziet hij hem niet, dan wordt het lente.
Vorige week deden ze dat voor de 132ste keer, je kon het volgen op internet of er live bij zijn, wat veel mensen doen. De mannen met hoge hoeden moesten zich door een flinke menigte vol omhooggestoken mobieltjes worstelen.
We zouden nooit van dat evenement geweten hebben als er in 1993 niet een filmkomedie over gemaakt zou zijn. Vandaag is het precies 25 jaar geleden dat Groundhog day in de Amerikaanse bioscopen kwam. In Nederland moesten we er nog een jaartje op wachten.
Bill Murray speelt een cynische weerman, die er op uitgestuurd wordt om de dag van de bosmarmot te verslaan. Hij blijft in de tijd steken en beleeft de dag keer op keer opnieuw. Daar komt hij als een beter mens uit.
In korte tijd groeide de film uit tot een klassieker. De uitdrukking groundhog day was geboren, om iets aan te duiden wat altijd hetzelfde is, wat zich keer op keer herhaalt, of wat al heel vaak is meegemaakt.
Hij werd overigens niet in Punxsutawney opgenomen, maar in een ander stadje, Woodstock, Illinois, dat er Amerikaanser uitziet. Op de straathoek waar Bill Murray in de film in een diepe plas stapt, hangt nu een bordje voor filmtoeristen.
Het was die dag roetkoud, Murrays voet werd na elke opname drooggeföhnd tegen bevriezing.
Dus mensen: warm aankleden de komende tijd. 
<|endoftext|>
In zijn biografie van Lucebert onthult Wim Hazeu dat de dichter in zijn puberjaren heulde met nazi’s en anti-joods was. Gistermiddag lag het boek nog niet in de boekwinkel. Dat is maar beter, anders was ik misschien niet meer toegekomen aan het schrijven van dit stukje.
Dat Bertus Swaanswijk als jongen zulke sympathieën had wisten we, maar dat het zo erg was, daar was Hazeu van geschrokken.
In Trouw vertelt hij dat hij er misselijk van werd en nu en dan naar buiten moest. In de Volkskrant lezen we dat Hazeu in de tuin stond te kotsen.
Zo’n boek wil je lezen. Helemaal als je een zwak voor Lucebert hebt, al sinds pake me Gedichten 1948-1963 gaf. Lucebert schrijft krachtig, geladen, bezwerend Nederlands dat je het gevoel geeft dat je iets reusachtigs ziet dat je bijna begrijpt.
Acht jaar geleden trof ik oudcollega Jan Kroes in Café Marktzicht in Drachten. Hij zat daar met een oud-klasgenoot van het Drachtster Lyceum, die even terug was uit de Verenigde Staten.
Jan Kroes kon vroeger, met drank op, complete sonnetten van Gerrit Achterberg opzeggen, vertelde ik zijn klasgenoot. En die begon spontaan, achter zijn borrel op het tafelkleedje, terwijl ze aan de bar gewoon doorkletsten, Schimmenspel van Lucebert te declameren, een gedicht dat (denk ik) over ouderdom en dementie (,,dat andere taaie ongerief’’) gaat. Magisch.
Maar goed, nu is er dat boek.
Vandaag ga ik weer naar de winkel, we moeten het weten.
In Bergen gaan al stemmen op om de Lucebertschool anders te noemen. Er zijn zeker mensen die hun boekenkast gaan kuisen omdat ze zo iemand er niet in willen. Dat doe ik niet, ongeacht wat er in die biografie staat. Ik zal niet eens kotsen in de tuin. 
<|endoftext|>
Toen de jonge schrijver Jacob van Lennep in 1823 een voetreis maakte door Nederland noteerde hij: ,,Gehechtheid aan zijne provintie is lofwaardig, maar bij den Fries ontaart zij in stijfhoofdigen lof van al wat Friesch, in onkundige verachting van al wat uitheemsch is.’’ Zelfs al overtuig je een Fries dat van elders ook goede dingen komen, dan nog ,,dragen (ze) er roem op stiefkoppen te wezen’’.
Marita Mathijsen citeert het in Een bezielde schavuit, haar grandioze biografie over deze fascinerende negentiende-eeuwer.
Waar ze zelfs een Friese onthulling in heeft gestopt.
Want niet lang voor die voetreis had Van Lennep, negentienjarige student nog, een dochtertje verwekt bij een vrouw van stand die ouder was dan hij. Jaren later erkende hij het kind, Betje Tulle, maar hij heeft nooit verteld wie haar moeder was.
Mathijsen maakt plausibel dat het de in Leeuwarden geboren Henriëtte van Asbeck is geweest.
Die inmiddels getrouwd was met baron Rengers, de grietman van Gaasterland en ook geboren in Leeuwarden.
Daarom is Van Lennep op die voettocht zo van slag als hij haar portret ziet bij schilder Willem Bartel van der Kooi. ,,Zij is’t, ik vind haar weer’’, schrijft hij in een gedicht. Als hij een paar dagen later bij haar op de koffie zit is er volgens Mathijsen ,,duidelijk sprake van ongemak’’.
In 1836 reist Van Lennep weer door Friesland, nu voor zijn historische roman De roos van Dekama. Als gidsen heeft hij Harlinger koopman Freerk Dirks Fontein en Joost Halbertsma uit Grou, dominee in Deventer, ,,een originelen gast, die wanneer hij geen preken maakt, woordenboeken maakt en soms ook kinderen, zoowel bij zijne vrouw als bij zijne meiden.’’
De biografie vertelt niet of hij weer bij zijn oude liefde langs is gegaan. Maar die was inmiddels ook moeder van drie kinderen. 
<|endoftext|>
In het bidbook van 2018 stond Feel the night als een van de projecten. Het ging over duisternis, lichten uit, de sterren zien - dat werk.
Het zat er van meet af aan bij, maar in 2016 kreeg bedenkster Nynke Rixt Jukema te horen: dit doen we niet. ,,Ik voelde mij genaaid’’, vertelde ze aan interviewster Karin Bies, als een echo van de projectnaam.
Dat LF2018 niet van het duister houdt is duidelijk. Sinds de start van het feestjaar hebben we in Leeuwarden nog nooit zoveel kunstlicht gezien. Eerst die drie nagebouwde Oldehoves, als vuurtorens van veraf zichtbaar.
De pleinen stonden in lichterlaaie met een abstract verhaaltje over van huis gaan en daarna weer om seis oere thús.
Toen volgde bij de opening van Lân fan taal een pretentieuze projectie op de Oldehove. Het is geen Pixar-verhaal, had maker Jules van Hulst al gewaarschuwd.
Zodat je dacht, terwijl je naar beelden van windvanen, ventilatoren en happy socks keek: wás het maar Pixar. Dat Herman van Veen er een gedicht van Tsead Bruinja bij murmelde hielp ook niet. Nou ja, niet alles hoeft te lukken.
Verderop op het Wilhelminaplein was tegelijk het sprookjesachtige Waterlicht van Daan Roosegaarde, een golvend, kobaltblauw laken boven het plein.
Vaders tilden hun kinderen op die het licht probeerden aan te raken, maar het was net te hoog.
Iedereen maakte foto’s, al zie je daarop het effect niet. Het project gaat misschien zelfs naar Antarctica, verklapte Roosegaarde zaterdag.
Alles met elkaar het tegenovergestelde van Feel the night.
Snap je ook wel: LF2018 gaat over het imago van Friesland en Leeuwarden. Die willen de wereld niet in als Europese cultuurhoofdstad die het licht uitdoet. 
<|endoftext|>
De ouders van Lijckele Jan Boersma verhuisden van Leeuwarden naar Australië toen hij vijf was en ze kwamen in 1963 terug, toen hij zestien was. Er stond destijds een stuk over in deze krant.
Ze woonden in de Elisabethstraat, nummer 28. ,,Ik was heel populair bij de meisjes’’, zegt Boersma. ,,Ik was the boy from Australia.’’
Hij spreekt met een Australisch accent, want hij en zijn broers zijn later teruggegaan.
Nederland was ze te statig, je moest tegen iedereen meneer zeggen. Hij heet nu Leo, is zeventig, woont in een zelfgebouwd huis in New South Wales, kweekt eigen groente, heeft een zoon en een dochter en kleinkinderen.
Een tevreden mens.
Terug naar toen. Hij had enkel ogen voor het mooiste meisje van de straat, Grietje de Jonge, drie jaar jonger. ,,Ze was een hele leuke meid.’’ Ze maakten lange wandelingen en zijn er zelfs eens samen vandoor gegaan, op vakantie met de bromfiets langs jeugdherbergen. Ze sliepen gescheiden – het was onschuldige liefde, vertelt Leo.
Al waren haar ouders doodongerust geweest, die hadden een paar weken niks gehoord. Haar ouders zagen er toch al weinig in, die waren bang dat hij terug zou gaan naar Australië en ze Grietje zouden verliezen.
Hij schreef haar een lange liefdesbrief, maar die belandde niet bij haar, maar in handen van zijn eigen moeder. Toen hij later hoorde dat Grietje een baan bij V&D had gekregen doolde hij door het warenhuis, maar vond haar niet.
In 1969 ging hij terug naar Australië. Van Grietje hoorde hij nooit weer.
En toch laat het hem niet los, zeker nu hij ouder is. Hoe zou het met haar zijn gegaan, vraagt Leo zich af. ,,Hoe is het nou? Wat is haar levensverhaal?’’ Vandaar dat we belden.
Dus: Grietje, wat is er van je geworden?
<|endoftext|>
Op een gewone, druilerige maandagmorgen verwacht je niets. Dan loop je half in gedachten door de Prinsentuin, hond aan de lijn, poepzakjes op voorraad.
Op het pad langs het water snuffelde mijn hond aan een andere hond. En ineens viel hij om. Bam, op zijn zij.
,,Dit is niet goed hoor’’, zei de man van de andere hond geschrokken.
Ik riep mijn hond, maar hij reageerde niet. Hij wreef met zijn kop over het grind en bleef liggen. Ik tilde hem rechtop, maar hij zakte door zijn poten en lag daar als een hulpeloos hoopje hond met schrikogen.
,,Dit is echt niet goed’’, zei de man. ,,Dit heb ik nog nooit gezien.’’
Zelf dacht ik vooral: hij zal hier toch niet zomaar doodgaan, nog voor de koffie op zo’n kleurloze maandagmorgen? Zo hoort dat toch niet?
Voorzichtig tilde ik de hond op en liep met hem naar de dierenarts. Zijn kop hing moedeloos over mijn schouder. Onderweg probeerde ik het nog een paar keer, maar uit zichzelf kon hij niet blijven staan.
,,Het hart is goed’’, stelde dierenarts Marit vast. ,,En de ogen ook, het is geen epilepsie.
Mogelijk heeft hij een klein herseninfarct gehad, maar dat weten we pas na een scan. En die is niet nodig, want aan de hersenen is weinig te doen. Ik geef hem nu prednison en hou hem hier vandaag, ter observatie.’’
Aan het eind van de dag mocht ik hem weer ophalen, want hij kon weer een beetje staan. Ik kreeg er een doosje ontstekingsremmers bij en een brief waarin dierenarts Marit uitlegt dat het mogelijk een tia is geweest, ,,of een milde vorm van geriatrisch vestibulair syndroom’’.
Zijn rechtervoorpoot was nog steeds verlamd. Als de pillen op zijn en het blijft zo, contact opnemen graag.
Zo’n maandag. 
<|endoftext|>
Gisteren kon de nieuwe bibliotheek van Leeuwarden alvast bekeken worden, in de Blokhuispoort. De officiële opening is pas op 24 maart, maar nu kunnen we vast zien dat het echt iets moois is geworden.
Dat is het namelijk. Afgezien van dat er alweer een kans is blijven liggen om die lelijke blinde muur rond de gevangenisgebouwen nu eindelijk eens compleet neer te halen is er niks op aan te merken.
Alleen de naam. Daar hebben ze een brainstorm over gehouden, zo meldt het krantje dat gisteren in de bibliotheek werd uitgedeeld. Het ding heet dbieb.
Zonder hoofdletter. dbieb, latnwt mteen maar zeggn, is gwoon dbiel. tweglatn van donbklemtoonde e (schwa, leerdn wvroegr bij taalknde) is blachlijkn geen gzicht. tweglatn van hoofdlettrs senkl gpasseerde marktingmode. msschien heefttmt kltrelehoofdstd tmakn, msschien vindnz meerlettrgrepge woordn als ‘bibliotheek’ tlang en tmoeilk voor kindrn, misschien kantz gwoon niks scheln alst maar opvalt. maar tisnblijft dbiel. tis thopn dat wietheeftbdacht nooit aan dmacht komt. Moetnw straks trsoar, ollove, pfinsiehuis, pcesshof, plitie, kmsarisvandkoning of konklijke fmilie schrijvn, of in dkrant goord en gzien. hebbnwt nog niet eens ovr dboekn in dbieb zelf - gaanz die ook almaal zo hrschrijvn? de amerkaanse prses, komier datk u kus, tlevn vann losr - geen gzicht, dbiel gdoe. doffciële opning van tgbouw moet dus nog gbeuren. metn beetjgluk komnz voor die tijd bij dbieb op betre gdachten nnoemn zt gwoon ‘bibliotheek’, net als ovral. orgneel zijn is geen moetj, betr tenalve gkeerd dan tenele gdwaald. Of istaltlaat? 
<|endoftext|>
Paar week geleden, op straat. Een vrouw sprak me aan en bood aan om een lied voor me te zingen als ze daar een euro voor kreeg. Kon ze een blowtje kopen.
Enfin, daar heb ik een column over geschreven, misschien las u hem. Ze zong Stand by your man voor me.
Een paar dagen later had ik nog een culturele ontmoeting.
Met een man die met een Van Gogh in zijn tas rondliep. Om te verkopen, maar niemand, klaagde hij luidop, wil een Van Gogh.
Ik hoefde hem ook niet, al was hij maar 10 euro en daalde de prijs ter plekke naar 5 euro. Voor een paar centen mocht ik hem zien - het was een portret van een koffiemalende vrouw, het hangt in Kröller-Müller.
Dit was een reproductie, zei de man erbij, want met een echte Van Gogh zou hij niet over straat durven.
Waar hij het geld voor nodig had? Voor een patatje, zei hij. Hij was dakloos en hongerig. Toen ik hem later die dag tegenkwam herkende hij me niet en bood mij de Van Gogh opnieuw aan.
Hij had nog steeds honger.
Deze week stond ik in de rij van de kassa bij de Jumbo. Achter me een wel twee meter lange, tanige man met woest haar die twee blikjes Pitt-bier op de band zette.
,,Die zijn goedkoop hier!’’, zei hij tegen me. En in een moeite ging hij door: ,,Jij lijkt op mijn vriend, die in Amsterdam woont. Die heeft precies zo’n hoed op! Die heeft ook een grote tatoeage in zijn nek van Ajax, daar is hij helemaal gek van. Tot hier toe.’’ De lange bierliefhebber deed zijn haar omhoog om het aan te wijzen.
,,Ik heb geen tatoeages’’, zei ik.
,,Ook niet van Ajax.’’
,,Hij wel, een hele mooie’’, zei hij waarderend.
Ik bedoel maar: Als zelfs de verwarde mensen in een stad, los van elkaar, over kunst beginnen kun je werkelijk spreken van een culturele hoofdstad. 
<|endoftext|>
Mijn hond is verliefd.
Niet op een andere hond, want dat gesnuffel en gedoe is lust en geen liefde, maar op de slager van de hoek. En eigenlijk ook op alle andere slagers. Het is een bijna religieuze vorm van liefde en hij gaat door de maag.
Dat zit zo. Voorheen bond ik de hond aan een regenpijp vast als ik naar de slager ging. Die René Bakker heet (inderdaad, van de leus Bakker, uw slager).
,,Je mag hem wel mee naar binnen nemen hoor’’, zei Bakker op een dag. Dus dat deed ik.
Dat was helemaal raak. Met bovengemiddeld veel interesse bekeek de hond wat er daar allemaal voor moois achter glas in de vitrine ligt. Zo stelt hij zich het paradijs voor, maar dan zonder dat glas.
De slager was intussen achterin de zaak op een hakblok met iets bezig, en slingerde af en toe een stukje vlees richting de hond. Wat het was weet ik niet en er was geen tijd om het te ontdekken want de hond plukte het uit de lucht en het was in een hap weg.
Sinds die keer is een bezoek aan de slager zijn favoriete uitje.
Eens glipte aan het begin van de straat de riem uit mijn handen en de hond rende pijlsnel richting slagerswinkel, waar hij stokstijf en intens door de glazen toegangsdeur naar de slager stond te kijken. Hij had niet eens tijd om te kwispelen. Als je lang genoeg smekend naar iemand staart, komt het vanzelf goed, gelooft hij.
Ik heb erover gedacht om een foto van de slager boven zijn mand te hangen. Maar het opmerkelijke is dat de slager op zich er niet toe doet in dit liefdesverhaal.
Als de man gewoon op straat loopt, herkent de hond hem niet eens. Maar staat hij in een witte jas bij het hakblok, dan is hij de mooiste en boeiendste persoon ter wereld. Het gaat er in deze liefde niet om wie de slager is, als hij maar slager is en stukjes vlees werpt. 
<|endoftext|>
Een uur lang hield dokter Ronny Jackson woensdagavond een persconferentie in het Witte Huis. Dokter Ronny had daar achtereenvolgens presidenten George Bush, Barack Obama en Donald Trump als patiënt.
Van Trump weten we nu dat hij meer dan vier uur grondig is onderzocht door een artsenteam.
Zijn bloeddruk is 122/74, zijn gebit is goed, zijn plas schoon, zijn hartslag regelmatig.
Hij drinkt en rookt niet, heeft geen stress en staat na vier, vijf uur slaap alweer kwiek naast zijn bed. Dokter Ronny prees zijn gezondheid: Trump is fit for duty. Zelfs als hij herkozen wordt, redt hij het nog.
Ook in de bovenkamer is alles in orde. Omdat sommige Amerikanen daar openlijk aan twijfelen, had Trump zelf gevraagd dat meteen te onderzoeken.
Wel weegt hij 108 kilo en is hij 1 meter 90: dat is te zwaar, dokter Ronny erkent dat, de president zit gevaarlijk dicht tegen obesitas aan.
Golfspelen en twitteren is niet genoeg beweging, Trump moet op dieet en op fitness, 5 tot 7 kilo verliezen. Dan blijft er nog genoeg president over om het land te besturen. ,,Hij ziet het dieet-gedeelte meer zitten dan het fitness-gedeelte, maar we gaan het allebei doen’’, zei dokter Ronny. Melania en Ivanka Trump gaan helpen.
Amerikanen vinden het heel gewoon dat ze zulke informatie krijgen, zo’n man zit daar van hun belastingcenten, die steek je niet in iemand die zomaar kan omvallen of met molentjes loopt. En het is fascinerend om te zien. Kan zoiets in Nederland ook? Ik zou best willen weten of Mark Rutte ze allemaal op een rijtje heeft, hoe het zit met de bloeddruk van Arno Brok en of Ferd Crone wel gezond eet. Dat horen we nooit. 
<|endoftext|>
Al een paar dagen verdacht ik de buren ervan dat ze een jeneverstokerij waren begonnen. Af en toe klonk het markante geluid van een lege fles die over klinkers rolt. Of zou er een alcoholist op straat liggen?
Zondagavond was het er weer.
Rinkel rinkel, dan een tijd niks, dan weer gerinkel. Gedempt en toch dichtbij. Sluipend onderzoek wees uit dat er geen rat in de keuken zat en geen kat in de tuin. De buren waren er niet en er lag niemand op straat cockles and mussels te zingen.
Dan moest het wel uit de kelder komen – en jawel. Midden op de vloer rolde daar een egeltje een lege jampot heen en weer. Toen ik te dichtbij kwam schoot hij (of zij) weg en hield zich doodstil onder het wijnrek.
Hij had de zak met hondenbrokken al eens omver getrokken, zodat er brokjes los op de estrikken lagen.
Van egels weet ik alleen dat ze slakken eten en je ze nooit melk moet geven, al werd dat vroeger juist aangeraden. Slakken heb ik niet op voorraad, dus deed ik wat hondenbrokjes op een schotel en zette er wat water naast.
Nadat ik een foto van de nieuwe gast op mijn weblog had gezet kreeg ik allerhande tips.
Kattenbrokjes zijn beter dan hondenbrokjes, schreef iemand, vooral met honing erover. Bedje maken van bladeren en takjes, ried een ander aan. Pas op voor luizen en vlooien, die hebben ze volop. Koop een egelhuisje. Zet hem in de tuin, dat is beter dan een kelder. Breng hem naar de egelopvang van de Fûgelhelling.
Heb ik allemaal nog niet gedaan.
Wel ben ik gisteravond naar beneden geweest, want ineens was er weer gerinkel. Het water en de brokjes waren op, die heb ik bijgevuld. Even later zat hij er luid op te bijten.
Hoe Rinkelman (zo noem ik hem) in mijn kelder is ge...
Wacht, ik hoor gerinkel. Even kijken of er nog iets moet komen. 
<|endoftext|>
De BBC besteedde er aandacht aan en ook in Polen, Turkije en Spanje was te lezen dat in het Fries Film Archief een film is gevonden van Stan Laurel (del Gordo y el Flaco, schrijven de Spanjaarden, ‘van de dikke en de dunne’), met fragmenten erin die verloren leken te zijn. Iedereen blij.
De ‘herstelde’ versie van Detained is sinds vrijdag op internet voor iedereen te zien, maar dit weekeinde werd hij ook in Slieker vertoond (zelfs dat meldde een Turkse website, alsof ze daar weten wat Slieker is) met ragtime-muziek van Arjan Kiel en een praatje van de trotse vinder, Jurjen Enzing.
Tijdens de vertoning werd er respectvol gegrinnikt om de dingen die duidelijk als grap waren bedoeld. Kijkers van nu zijn andere humor en een ander tempo gewend, ze rolden niet over de vloer van de pret.
Totdat Laurel ineens begon te janken, met de mond karikaturaal ver opengetrokken. Die grimas zou later zijn handelsmerk worden: waar Olivier Hardy beschaamd aan zijn strikje prutst, barst Laurel in huilen uit en krabt op zijn hoofd. Laurel zei in interviews vaak dat hij een hekel had aan die huilscènes en ze niet grappig vond. Hier in Slieker bleek dat het publiek daar nog altijd anders over denkt.
Na afloop wilden bezoekers weten wat zo’n unieke film waard is. Kan die miljoenen opbrengen? Zijn er verkoopplannen?
Want het Fries Film Archief is er natuurlijk niet om films van Laurel en Hardy te bewaren.
,,Pas als we geen subsidie meer krijgen, verkopen we hem’’, grapte Syds Wiersma van het archief. En een licht verbaasde Enzing vertelde dat de film nu hersteld is, gedigitaliseerd, opgeslagen en voor iedereen te zien – daar gaat het toch om? 
<|endoftext|>
De natuur is prachtig, maar ja, de biodiversiteit.
Die gaat er aan, hier in Friesland. Niet door aardbevingen, zoals hiernaast, maar sluipend. Niks blijft er over, dag vogels, dag bloemen. Het heeft al in de kranten gestaan.
Lijders aan landschapspijn – landschapsmasochisten zullen we maar zeggen – zijn in discussie met de aantasters van het
landschap – landschapssadisten.
Keer op keer treffen ze elkaar in wat je waarschijnlijk landschapssm moet noemen.
Woensdag was er een ronde in het wekelijkse live-praatprogramma Iepen Up in Neushoorn.
Daar namen de hond en ik een kijkje, want voor een hond is het ook leerzaam. We lopen best vaak door het landschap, laatst nog langs Rewert en Hoptille, en hoewel de hond de dingen neemt zoals ze zijn, mag hij best weten dat het ook anders kan.
Vermoedelijk heeft hij nog nooit een veldleeuwerik gehoord.
Collega Jantien de Boer was een van de sprekers, naast trekvogelecoloog Theunis Piersma, boer Johan Boersma en kunstenares Claudy Jongstra, die over haar project bij Húns, Farm of the World, vertelde. ,,Zijn er vragen?’’, vroeg presentator Jacco de Boer na haar verhaal.
Een bezoekster stak haar hand op. ,,Hier word ik zo blij van als ik dit hoor’’, zei ze. ,,Want ik denk dat we dat overal kunnen doen, lokaal. En dat geeft de verbinding weer, sociaal, met waar we vandaan komen, misschien ook wel met een veel grotere mystieke bron waar we vandaan komen. Die ontdekken we dan weer met elkaar en daar genieten we van. Ik word daar zo blij van, ik vind dit gewoon geweldig.’’
Dat was het moment dat ik met de hond weer naar buiten ging. Terug de biodiversiteit in, zo lang die er nog is. 
<|endoftext|>
‘Meneer mag ik u wat vreemds vragen’, zei een tengere vrouw met rode jas en rode broek op het Raadhuisplein. Ik liep er met de hond, die richting het Oranje Bierhuis trok, maar daar deden ze de lichten al uit, het liep tegen twaalven. Daarna snuffelde hij nieuwsgierig aan haar been. Ze had een doorrookte stem en donker haar.
,,Zeker’’, zei ik. Het zal wel weer om geld gaan, dacht ik.
,,Als ik nou een mooi liedje voor u zing, dat u zelf uitkiest, geeft u mij dan een euro? Ik zal het eerlijk zeggen, daar wil ik een blowtje voor kopen’’, zei ze.
Coffeeshop Liberty, om de hoek, was nog open.
,,Is een blowtje maar een euro?’’, vroeg ik.
,,Nee, twee’’, zei ze. ,,Maar ik heb al een euro.’’
,,Welke talen zing je dan?’’, wilde ik weten. Als ze Frans zingt, vraag ik om Je ne regrette rien, dacht ik. Leek me mooi op zo’n leeg stadsplein.
,,Engels en Nederlands’’, zei ze. ,,Wat je maar wilt.’’
,,Nou, ik heb net de western Godless gekeken’’, zei ik, ,,dus misschien een countryliedje?
Vindt de hond ook leuk.’’ Dat laatste verzon ik, de hond houdt vooral van wat hij op kan eten.
,,Don’t tell my heart‘’, begon ze, vrij naar Billy Ray Cyrus. ,,My achy breaky heart, I just don’t think he’d understand. Die ken ik goed, want dat draaiden mijn ouders vaak.’’
,,Daar vind ik niet zoveel aan’’, zei ik. Ik overwoog om Don’t fence me in te vragen, maar dat kent niet iedereen. ,,Doe maar Stand by your man.’’
Ze zong het refrein: ,,Stand by your man, and show the world you love him, keep giving all the love you can, stand by your man.’’
,,Even mooi als Tammy Wynette zelf’’, zei ik en gaf haar een euro. ,,Geniet van je blowtje, je bent er vast hard aan toe.’’
,,Heel hard’’, zei ze. ,,Ik heb de hele dag al stress. Stress komt uit jezelf, dat weet ik wel, maar ik moet nu gewoon even lekker tot rust komen.’’
<|endoftext|>
<|endoftext|>
Twee artikelen hadden deze week met liedjes te maken. 1. Echte leafde (De Hûnekop).
Het is niet oké om collega’s weg te pesten, ook niet als je bij Rijkswaterstaat werkt. Ik ken Nicolette van Berkel (37) niet, maar haar lijkt dat als vuurtorenwachter van de Brandaris te zijn overkomen. ,,Een collega zei dat ik de buik had van een afgetrainde politiehond’’, vertelde ze in deze krant.
Buurman Gerben reageerde meteen toen hij het las. ,,Die uitspraak komt uit een nummer van De Hûnekop’’, schreef hij en stuurde een linkje mee naar Echte leafde. Inderdaad, na 55 seconden horen we al: ,,Dû wiest sa slank as in ôftrene plysjehûn.’’ In het nummer is dat overduidelijk als compliment bedoeld, maar in dit soort zaken geldt: c’est le ton qui fait la musique.
2. Lonesome cowboy (onduidelijk) Op het verhaal in Freed over René Goscinny, schrijver van Asterix en Lucky Luke, kwam ook een bijzondere reactie.
Goscinny had bedacht dat de cowboy aan het eind van elk avontuur de zonsondergang tegemoet rijdt en zingt: ‘I’m a poor lonesome cowboy / And a long way from home’. Een verzonnen lied, muziek werd er pas in 1984 voor gemaakt voor een tekenfilm. Zo wordt het althans gepresenteerd op een Parijse tentoonstelling over Goscinny.
Frits Mostert mailde: hij heeft een boek met bladmuziek van zijn oom geërfd dat American cowboy songs heet. Op pagina 46 staat een lied met precies dat refrein: 3 x I’m a poor lonesome cowboy, 1 x and a long way from home.
Het stamt uit 1936. De eerste Lucky Luke verscheen tien jaar later. Dus waarschijnlijk heeft Goscinny deze cowboy song ooit eens op de radio gehoord. 
<|endoftext|>
Een primeur op nieuwjaarsdag.
We zaten met zijn allen op een boot met De Knip. De meeste passagiers leken dat niet te beseffen, maar voor wie het doorhad, voelde het als iets heel bijzonders.
Alweer een grote sprong voorwaarts voor de mensheid.
Ga maar even zitten als u dit leest, want De Knip is duizelingwekkend.
Door knap knippen verdwijnt de vertraging van de veerboot naar Ameland - nou ja, die gaat met een kwart omlaag.
Hopen ze, want ze testen het eerst een half jaar. (Het is een kortetermijnoplossing, de echte wordt na 2030 verwacht, als wij dit al lang vergeten zijn.)
Hoe werkt het? Ik zou het graag helder uitleggen maar ik begrijp het niet goed. ’s Morgens varen de boten net als vroeger.
Maar na twaalven schuift de hele dienstregeling een half uur op. Daardoor is er een wat langere middagpauze tussen de laatste boot van de ochtend en de eerste van de middag: De Knip.
Tijd om de vertraging van de ochtend mee weg te werken.
Dat is het.
De gemeenteraad van Ameland leek het beter om de tussenpauzen tussen alle boten te verlengen, een knipje in elke vaart. Dan heb je de vertraging in de dienstregeling weggepoetst.
Niet gek, maar omdat niemand die raad meer serieus neemt, haalde dat het niet. Bovendien waarschuwde de rederij alvast dat dan de kaartjes duurder worden.
Hoe werkt De Knip in de praktijk?
De boot waarop wij zaten, vertrok op tijd, maar kwam te laat in Holwerd aan. De boot na ons vertrok later dan de dienstregeling aangaf, en die daarna nog weer later. Want de vertraging blijft, Knip of geen Knip.
Het is een oplossing van niks, die enkel georganiseer met zich meebrengt. En noem mij nu geen ‘beste stuurlui staan aan wal’-figuur, want ik stond helemaal niet aan wal. De boot had immers vertraging.
<|endoftext|>
﻿Het culturele hoofdstadjaar 2018 is werkelijk voorbij. Iedereen trekt zijn handen van de fonteinen af en schuift ze als een hete aardappel naar elkaar door.
Kletterdei – de voorlaatste vrijdag van maart, toen de waterbronnen aangezet werden – zou heel wat wezen, maar was even armoedig als het aanfloepen van straatverlichting.
Het kasteel vol schone slapers dat Merk Fryslân heet, verwijst lui door naar de site van 11fountains.
Die meldt: ,,Naar verwachting bewijzen de kunstwerken zich dit jaar ook opnieuw als selfiekanon.’’ Ja, tuurlijk joh! Die lui komen vanzelf! Het is immers net de Taj Mahal!
De provincie, die de fonteinen trok, laat het lekker waaien. Een stichting om ervoor te zorgen komt er niet, maar wel komt er een intentieverklaring met de
gemeenten. Deze zomer is het al zover! En de organisatie die het bedacht, LF2018, (die heet nu LF2028, wat benieuwd maakt naar hoe ze zich in 2029 gaan noemen) houdt ,,inspiratiesessies’’.
Goed bezig, jongens!
Ja, als die club er al niet meer in gelooft, is 2018 echt voorbij.
Als je de mensen wilt voeren die dat hele fonteinenproject niks vonden, met al die buitenlandse kunstenaars en dat belastinggeld, moet je het zo aanpakken.
Als je een fonteinentraject dat echt leuk is, want dat is het – Franeker is de mooiste, IJlst is een goede tweede, maar wie ben ik – om zeep wilt helpen, zoals Kitty Postma uit Workum zei, dan is dit de beste methode.
We voelden al nattigheid toen de afrekening gepresenteerd werd van 2018, waaruit in grote lijnen bleek dat eigenlijk alles een succes is geweest. Daar hing al iets in de lucht van klaar nu, mooi geweest, we hebben lekker gek gedaan en nou weer gewoon aan het werk. Dat is dit, dus. 
<|endoftext|>
Elle was schoonmaker bij ons op de studentenflat (voor de kenners: Selwerd I in Groningen, zevende verdieping).
Hij was een gezette, vriendelijke man, die wekelijks hoofdschuddend onze gemeenschappelijke keuken binnenkwam en steevast vaststelde, vrij naar George Orwell: ,,All pigs are equal.’’
Er zijn tijden dat ik niet aan Elle denk, maar door het mooie bijlageverhaal van zaterdag over Jehova’s Getuigen schoot hij me te binnen. Hij was een ‘uitgesloten lid’ van de Jehova’s, wat inhield dat hij zijn familie nooit meer zag. Zo werkt dat daar. Wat onbeschoft gedrag betreft kun je van sommige gelovigen een hoop opsteken.
Een keer vroeg Elle of we in de Universiteitsbibliotheek eens op zoek wilden naar een boek van Charles Taze Russell, een stamvader van de Jehova’s, die uitgerekend had dat de eindtijd in 1914 zou beginnen. Wat voorzover bekend niet is uitgekomen.
Dat boek, vertelde Elle ons op gedempte toon, zou wereldwijd door Jehova’s uit bibliotheken zijn gehaald, zodat het nergens meer geleend kon worden.
Bij de UB was het inderdaad niet. ,,Niet retour gebracht’’, stond er met potlood op het systeemkaartje (we hebben het over de jaren tachtig). Ook bibliotheken waar de UB mee samenwerkte, hadden het niet.
Geheimzinnig hoor. Inmiddels weet ik dat het niet echt weg is, als je het googelt, vind je het hele boek online. Destijds moesten we Elle teleurstellen.
Achteraf denk ik dat hij toch al niet in die eindtijd geloofde.
Anders was hij niet elke week komen schoonmaken. Voor wie elk moment Armageddon verwacht, doet een vies aanrecht meer of minder er weinig toe. 
<|endoftext|>
Nog even terug naar de Boekenweek. In het boekenweekgeschenk, Jas van belofte, citeert Jan Siebelink de bijbel.
De vader in het boek liet vroeger zijn zoon – de hoofdpersoon – na het eten de bijbel pakken.
Die moest hij ergens openslaan (,,De Heere zelf wijst de tekst aan’’, zei vader) en dat fragment voorlezen.
Ditmaal viel het boek open bij 2 Koningen 2:12 over de profeet Elia. Die ging niet dood, zoals de meesten van ons, maar reed rechtstreeks de hemel in met een vurige wagen met vurige paarden. Alleen zijn mantel bleef liggen, die raapte zijn opvolger Elisa op.
Ook de vader in Jas van belofte is vroeger verdwenen, zijn zoon heeft enkel nog zijn jas.
Die zoon heeft Jan Siebelink een beetje op zichzelf gebaseerd, vertelde hij vorige week in Leeuwarden.
Ik mocht hem daar wat vragen stellen.
Hij is een gezellige prater, die veel te melden heeft over zijn lerarenbestaan en die uit het hoofd weet in welk café op welke dag vroeger collega-schrijver Louis Ferron te vinden was.
Na afloop moest Siebelink enorm veel boeken signeren.
Daarna nam hij afscheid, de wagen stond voor.
Even later was hij alweer terug. ,,Een rare vraag’’, zei hij.
,,Maar heb je misschien mijn jas gezien? Hij hangt er niet meer en is ook nergens anders te vinden.’’
Meteen zetten we de garderobe op de kop. Zulk gedoe kan Leeuwarden niet gebruiken nu het City of Literature wil worden.
De jas bleek er gewoon te hangen.
Dankbaar pakte de schrijver hem aan. ,,Hij is misschien niet zo mooi, maar ik ben er aan gehecht’’, legde hij uit. ,,Nog van uw vader geweest zeker’’, zei ik.
Maar dat was niet zo. 
<|endoftext|>
De verrassendste vraag ging over de liefde.
Maandagavond mocht ik de Vrouwen van Nu van Oosternijkerk en omstreken toespreken.
Het ging onder meer over deze krant. Wij zijn allebei instituten van een eerbiedwaardige leeftijd, de LC wordt dit jaar 267, de Vrouwen van Nu vieren deze maand de honderdste verjaardag (vroeger heetten ze Plattelandsvrouwen). We hopen nog veel ouder te worden, maar het zijn voor ons beiden onzekere tijden.
Na de pauze kwam de vraag.
,,Jullie hadden grote advertenties in de krant dat er een bijlage zou komen over de liefde’’, zei een lid uit Dokkum. ,,Daar had ik echt veel van verwacht. Dat zou op 23 maart zijn, ik was van plan het lekker op zondag te lezen. En uiteindelijk was het alleen maar een verhaaltje. Dat viel me zó tegen.’’
Ik stond met de mond vol tanden, zoals wel vaker als het over liefde gaat. Want hier kon ik me niks van herinneren.
,,Weet u zeker dat het de Leeuwarder Courant was?’’, vroeg ik.
Ja, daar was ze zeker van. Ik beloofde het uit te zoeken.
Beste mevrouw Van Nu, niemand hier weet van een bijlage over liefde. Die is er niet geweest, ook niet aangekondigd. In de krant van 23 maart is het woord liefde tien keer gebruikt en de contactadvertenties zagen er die dag feestelijker uit dan anders, dat is alles.
Maar misschien kan er best wat meer liefde in de krant. Tot nu toe heeft dat woord er 101.519 keer in gestaan. In het tweede nummer in 1752 voor het eerst, in een stukje over een twintigjarige man uit Londen die vijf dagen na zijn huweljk zijn vrouw uit liefde heeft vermoord.
,,Wat een afgryzelyke Liefde zoude dat zyn?’’, vroeg mijn collega zich destijds af en ik nu ook. Ook toen kon je in de liefde al van alles verwachten. 
<|endoftext|>
Zingend zouden we gisteren in de auto naar Heino.
Heino, de Duitse zanger, is deze maand bezig met een afscheidstournee. In december werd hij tachtig, het is ook wel eens mooi geweest. Het concert van gisteravond in de Melkweg in Amsterdam is voorlopig zijn laatste.
Vlak ervoor heeft hij nog een nieuw album opgenomen, …Und Tschüss. Dat is zijn 32ste, allemaal verzamelplaten niet meegeteld.
Daar dus heen en we hebben er al weken zin in. Zou hij dat rode jasje aan hebben, dat hij in 2011 droeg toen hij in Surhuisterveen optrad? Of juist dat leren jekkertje, dat hij aantrok toen hij in 2013 covers ging zingen van Rammstein en Trio?
Donderdag bedachten we ineens, dat we onderweg de liederen nog even kunnen oefenen.
Met zijn allen op de Afsluitdijk meezingen met Ja, Ja, so blau blau blau blüht der Enzian of Hörst du la Montanara. K. is liefhebber van Komm in meinen Wigwam, persoonlijk hou ik erg van het refrein van Schwarzbraun ist die Haselnuß. Heerlijk allemaal, ik zit nu tijdens het tikken hardop te zingen.
Ter plekke bestelden we donderdag een verzamel-cd met Heino’s grootste hits voor in de auto. Hij was niet duur en zou binnen twee dagen bezorgd worden. Dat kon allemaal precies.
Nog meer plezier.
En toen gebeurde er een ramp.
Zaterdag kwam de postbode.
Hij was bestolen, vertelde hij.
Persoonlijk kwam hij op alle adressen meedelen dat zijn tassen met post van de fiets verdwenen waren. En daar zat onze cd ook in.
De grootste hits van Heino gejat! Ik vrees dat we, na dit onheilspellende voorteken, aanstonds bedrukt zwijgend naar Amsterdam rijden. 
<|endoftext|>
In tegenstelling tot wat je in films ziet, gaan auto-ongelukken razendsnel. Een keer maakte ik het mee op de Lijsterbeslaan in Groningen, een auto had ons niet gezien en ramde ons van links.
Het was over voor we het beseften, overal lagen glasdiamantjes, de zijkant van onze auto was verfrommeld. Iedereen kwam met de schrik vrij, zoals dat heet, al duurde het even voor er sprake was van schrik.
In films kan zoiets juist langzaam gaan, met fonkelende regens van veiligheidsglas in een auto die door de lucht wentelt, inzittenden zwaaien als zeewier heen en weer. Het is beklemmend, verwarrend en tegelijk mooi om te zien.
Zoals met zo’n ongeluk in slow motion is het ook met de brexit. Die is beklemmend, verwarrend en misschien niet mooi om te zien, maar wel fascinerend.
Te begrijpen is het al lang niet meer, je kunt er alleen met open mond naar staren.
Geen wonder dat Nederlandse partijen die wel eens een nexit opperden daar nu even over zwijgen – dit wil niemand.
Vermoedelijk staren zelfs inwoners van het Verenigd Koninkrijk verbijsterd naar deze boze droom die echt gebeurt en maar niet ophoudt. Kranten maken overuren met uitleggen wat nog mogelijk is met een harde brexit, zachte brexit, no-deal brexit, geen brexit of nog een referendum.
Je gunt ze, wat je ook in films wel ziet, dat de tijd wordt teruggedraaid, dat glassplinters weer raam worden en deuken ontkreuken en alles nogmaals, en beter, kan. Maar dan moeten ze wel een nieuw referendum aandurven.
Komen ze met de schrik vrij of wordt het een doodklap?
Voorlopig buitelen ze stuurloos in hun auto in de lucht. 
<|endoftext|>
Over een jaar of dertig is het voorbij met uitvoeringen van de Matthäus Passion. Zeker hier in het Noorden zit dat nu al op een doodlopende weg.
Ga maar na. De luisteraars die nu nog zalen en kerken vullen en na afloop niet applaudisseren (een genante Nederlandse gewoonte, ik klap meestal wel, anderen gaan dan vanzelf meedoen), die luisteraars zijn er over een jaar of wat niet meer.
En is er een nieuwe generatie liefhebbers in aantocht? Ik vrees van niet.
Bij het Concertgebouw voelen ze die bui ook hangen, daar hangen posters dat ze weliswaar al 130 jaar bestaan, maar bang zijn voor de toekomst: ,,Steeds minder kinderen maken kennis met wat we maar even noemen ‘klassieke muziek’. Ligt het aan die muziek? Aan scholen? Ouders?
Wij weten het ook niet maar we zijn er niet gerust op.’’
Of zoiets erg is moet iedereen maar voor zichzelf uitmaken.
Sommigen zullen er geen traan om laten, mij persoonlijk lijkt het een flink verlies.
Dat kan anders. Wie 8 of 9 april de Afsluitdijk oversteekt ziet in de Morgensterkerk van Den Helder hoe het ook kan.
Daar hebben ze een kinder- Matthäus, voor luisteraars vanaf vijf jaar. Duurt maar een uur, veel herhalingen zijn geschrapt (om Erbarme dich te begrijpen hoef je het niet vijftien keer horen zingen), leerlingen van twee basisscholen doen eraan mee, met koor en orkest.
Ze deden het twee jaar geleden voor het eerst. Zodat kinderen het verhaal meekrijgen, merken hoe leuk het is om muziek te maken met een orkest en klassieke muziek leren waarderen.
Dat was zo’n succes, vertelt een medewerker van Triade (een soort Keunstwurk), dat ze het dit jaar twee keer uitvoeren.
Zo kan het ook. In 2020 bijvoorbeeld, ik zeg maar wat. 
<|endoftext|>
Naast me zat Joop. Hij had last van zijn rug. ,,Gisteren heb ik op een beurs negen uur op mijn onzichtbare stoel gezeten’’, zei hij.
Hij toonde een foto op zijn telefoon. Daar hing hij zittend in de lucht, de benen losjes over elkaar geslagen, een voet op de grond. Geen stoel te bekennen.
Dat soort dingen doet Joop voor de kost. Vroeger was hij persfotograaf en goochelde hij er voor zijn plezier wat naast - zijn vader was ook goochelaar - nu goochelt hij fulltime en hij hypnotiseert ook.
Hypnose vond ik als kind al fascinerend. Ik kende het uit spannende films, een diabolische figuur slingert een horloge heen en weer of kijkt zijn slachtoffer priemend aan en hopla!
Willoos en langzaam loopt de gehypnotiseerde weg, met de armen voor zich uit, om op commando een wurgmoord te plegen. Waar hij zich later niks meer van kan herinneren.
Zo dramatisch is het in het echt niet. Daar komt het er meestal op neer dat iemand onder hypnose voor aap staat door op en neer te springen omdat hij meent dat de vloer gloeiend heet is geworden.
,,Een paar dagen geleden had ik een tegenvaller’’, vertelde Joop. ,,Een meisje van 23 dat ik onder hypnose had gebracht moest voor mij iets van ABBA zingen. Maar ze kende geen enkel liedje van Abba. Niet eens Dancing Queen. Dus er gebeurde niks.’’
,,Misschien moet je je act verjongen met liedjes van nu’’, ried ik aan. ,,Ik ken geen liedjes van nu’’, zei Joop. ,,Leef van André Hazes junior, dat kent iedereen’’, zei ik en zong een stukje Ga, a, a, a voor hem. Hij kende het niet.
In elk geval: als je onder hypnose geen ABBA zingt omdat je dat normaal ook niet kunt, zal het met het plegen van moorden helemaal wel meevallen. 
<|endoftext|>
Een prachtige avond breekt aan, zei ik tegen mijn collega’s op de redactie, die na de verkiezingen bij de pakken neer zaten. Dat komt omdat ze links zijn, dat heb je in de media, je hoort het elke dag.
Op scholen en universiteiten zijn ze het trouwens ook. Ikzelf sta boven de partijen, daarom schrijf ik ook zo mooi.
Kijk, zei ik. Jullie als linkse mensen zijn opgegroeid met beeldspraak rond dageraad, opkomende zonnen en kraaiende hanen. Ontwaakt verworpenen der aarde. Morgenrood.
Daarom schrikken jullie zo van Thierry Baudet. Hij is van avondrood, schemering, de Duitse romantiek. Hij citeerde filosoof Hegel: ,,De uil van Minerva spreidt haar vleugels pas bij het vallen van de avond’’.
Wat overigens in het Duits mooier klinkt:,,Die Eule der Minerva beginnt erst mit der einbrechenden Dämmerung ihren Flug’’. Later ook dichter Menno Wigman: ,,De zon was mij niet opgevallen als hij niet steeds onderging.’’
Hij zegt dat we tussen brokstukken zitten van ,,de grootste en mooiste beschaving (...) die de wereld ooit heeft gekend’’.
Kapotgemaakt door mensen die nooit een boek hebben gelezen.
Mooi dat hij dat zegt aan het begin van de boekenweek, dan kan iedereen het dadelijk inhalen.
Dat is al een plus.
Nog een plus: lelijke architectuur.
Daar heeft hij een hekel aan, en wie niet. Hopelijk maakt de Friese FvD-fractie snel werk van die gruwelijke aanbouw van de Fryske Akademy en het centrum van Heerenveen.
Dan de grootste plus: de onvrede in dit land is voorbij. Want Thierry is er nu met zijn ‘partij van de renaissance’. Dus niet kniezen, een fijne avond en morgen gezond weer op.
O nee, dat was links, excuus. 
<|endoftext|>
‘Wat een ranzig bedrijf is het, die politiek, smerig ten top. Ik word er zíek van’’, zei Theo Hiddema maandagavond in het Kurhaus.
De andere politieke partijen hadden de campagne voor de Eerste Kamerverkiezingen (excuus, de Provinciale Statenverkiezingen natuurlijk, mijn fout) even gepauzeerd vanwege de doden in Utrecht. Dat benadrukten ze allemaal op televisie.
Theo en Thierry lieten hun avond in Scheveningen juist doorgaan. Zij zwichten niet, zeiden ze. Beide keuzes, wel of geen campagne, zijn natuurlijk even politiek, achter zoiets zit altijd een bedoeling.
Maar als ze toch vergaderen, kun je er ook best via Facebook naar kijken. Vierduizend mensen deden dat met mij, omhoog gestoken duimpjes vlogen als confetti door het beeld.
Theo Hiddema uit Holwerd is een kruising tussen een opa, Wim Kan en een dandy, zo’n ouderwetse man bij wie je een horlogeketting verwacht. Laatst in Leeuwarden was hij stekelig, maandag stond hij er losjes bij, een arm op de statafel, de andere nonchalant omlaag, de sigaret tussen de vingers ontbrak. Hij droeg zijn beste pak.
Op een toon van ‘geloof mij nou maar, ik heb al zoveel meegemaakt’, vatte hij de dag van de schietpartij in Utrecht samen.
Dat had net voor hem Thierry ook al gedaan, maar Theo deed het komischer en bozer.
Hij had het over stoethaspels van terreurdeskundigen, de pers, die zo geil is als een aap, en het verraad van de politiek.
Want partijen zijn allemaal hetzelfde. Op die van hem en Thierry na dan, natuurlijk. De rest noemen zij ‘kartel’.
Dan denk je: als politiek zo erg is, stop! Niemand dwingt je.
En kom je er niet los van omdat Thierry je vasthoudt, dan kunnen je kiezers je vandaag uit dit lijden verlossen. We gunnen het je van harte! 
<|endoftext|>
‘Mag ik u wat vragen’’, vroeg een vrouw die twee honden tegelijk uitliet. Roodbruine, wollige dieren, een had ze aangelijnd, de ander sjokte, nee, kreupelde er los achteraan.
,,Gaat u naar de losloop?’’, wilde ze weten. Ze bedoelde de omheinde modderpoel achter het Rengerspark, waar honden van de riem mogen. Daar ging ik inderdaad heen, al heeft mijn hond er weinig zin in sinds hij er is aangevallen door een roedel andere honden. Hij jankte erover, zo beten ze in zijn oor en nek. Een hond onthoudt zoiets en mijn duimnagel is nog zwart van een van die loeders. Die beet me toen ik hem wegtrok.
,,Mijn hond heeft denk ik iets gebroken’’, legde ze uit. ,,Zojuist daar op het hoekje. We hebben wel vier minuten over dit kleine stukje gedaan. Dus ik wil de auto halen. Maar ik wil haar hier niet alleen achterlaten.’’
,,Geef maar’’, zei ik. ,,Blijft u lang weg?’’
,,Hooguit een kwartier, ik woon vlakbij’’, zei ze.
De hond heette Louise, maar luisterde daar niet naar. Ze liep poottrekkend mee, plofte naast het hek in de modder, keek naar de plek waar net haar baas nog stond en verroerde zich niet. De andere honden negeerden haar.
,,Ik denk dat de kruisband gescheurd is’’, zei de vrouw toen ze terug was. ,,Dat hebben we eerder meegemaakt, het kan zomaar gebeuren. Ze is ook al dertien. En dan is het einde verhaal.’’ ,,Einde?’’, vroeg ik.
Louise zag er verder goed uit.
,,Meestal wel’’, zei haar baas nuchter. Traag liep de hond mee naar de auto, haar baas tilde haar erin. ,,Dank u wel!’’, riep ze en reed weg. Zo was het begin van het einde van Louise, die zelf niks doorhad. 
<|endoftext|>
In The mule drinkt Clint Eastwood Crown Royal. Dat is Canadese whisky, die in een overdreven kristalfles zit en daar zit dan ook nog een paars-fluwelen zakje omheen met een gouden vetertje.
Ik weet dat, want ik kreeg een fles van vrienden die al jaren in de Verenigde Staten wonen. Een goed cadeau dus. Als Clint het drinkt moet het wel eerste kwaliteit zijn. Zulke dingen leer je van hem, elke film is een les.
Opvallend is dat hij nu op de sterke drank is overgegaan. In zijn spaghettiwesterns dronk hij onduidelijk spul, maar in de jaren zeventig zat Clint vooral aan het bier.
In de eerste film die hij ook regisseerde, Play Misty for me uit 1971, was dat Heineken. Maar ja, Heineken. ,,Fuck that shit’’, zei Dennis Hopper in de film Blue velvet. Volgens hem moet je Pabst Blue Ribbon drinken.
Dat deed Eastwood niet. Die ging over op Olympia Bier, dat in de staat Washington werd gebrouwen met zuiver rivierwater.
Het bestaat niet meer, maar het moet echt filmbier geweest zijn, Dustin Hoffman drinkt het in The graduate en Jack Nicholson in One flew over the cuckoo’s nest. En wat Clint betreft: de koelkast van Dirty Harry staat er vol mee, zie The enforcer, zelfs de orang oetan in Every which way but loose drinkt het.
Hoe lang Clint daarmee is doorgegaan, is onduidelijk. Ik let er niet altijd goed op en hij laat het bier wel eens een film lang staan. Ook in matigheid is hij een voorbeeld voor ons allen.
Tien jaar geleden trok hij in Gran Torino eindelijk Pabst Blue Ribbon open. Dit zou zijn laatste rol zijn, zei hij. Het was in elk geval zijn laatste bier, want hij zit nu aan de Crown Royal. Ze zeggen dat je het op bier langer volhoudt, maar Clint is anders.
Die houdt alles vol, altijd. 
<|endoftext|>
Het stormde zo hard, dat de harmonicabus de pier van Ameland niet op kon. Dat vertelde de chauffeur tenminste. ,,De steiger staat onder water’’, zei hij. ,,Daar kan ik niet draaien met deze bus.’’
In plaats daarvan reed hij naar de busgarage even buiten Nes, waar iedereen moest overstappen in een andere, veel kleinere bus. Dit gebeurde overigens op maandag.
Wij waren maar met een handjevol mensen en onze bus bleef staan wachten op nog zo’n lange overstapbus. De wind gierde om de busdeuren, regen kletterde tegen de ramen.
,,Halen we de boot van een uur wel?’’, vroeg een man die voorin zat met zijn vrouw en twee rolkoffers.
,,Wat dacht u zelf?’’, zei de chauffeur en de man zei niets meer.
Daar kwam de andere bus al aan, waarin veel meer passagiers zaten. De kleine bus vulde zich snel, het werd zo vol dat de ramen van binnen besloegen.
Een groep vrouwen, die zo te horen al behoorlijk gejaagd door de wind waren, ging achterin zitten en we reden weg. ,,We krijgen natte voeten!’’, riepen de vrouwen schaterend. ,,We moeten zwemmen, zo!’’
Dat viel erg mee. Wel sloegen de golven tegen en soms over de westkant van de pier. Bij het toegangshek stonden mensen in gekleurde kleren met stoere fietsen. Die hadden meegedaan aan MTB Ameland. Veel mamils, zoals ze die in de VS noemen, middle-aged men in lycra. De vlokken schuim vlogen ze tussen de voeten door.
De vrouwen achterin de bus zagen het ook. ,,Zou ik nooit aantrekken!’’, riepen ze. ,,Kijk eens hoe strak dat zit. Het is vast heel koud.’’
,,Moet je die kijken’’, zei een van hen ineens. ,,Bij hem kun je alles zien!’’
,,Nee mens’’, riepen de anderen.
,,Dat is zijn zadel!’’
Stormweer is onrustig weer. 
<|endoftext|>
Witte Winde, de kinderboerderij van Schiermonnikoog, heeft twee ezels. Ze komen, zo vertelde onze gids Marten, oorspronkelijk van Ameland. De ene is een gewone ezel, de andere is wit en vreemd dik. Drachtig, dachten we, maar foto’s op de Witte- Winde-website bewijzen dat hij (of zij) al langer zo’n scheef buikje heeft.
Marten komt zelf ook van Ameland. Maar hij woont al zo lang op Schier dat ze hem zo de sleutel van Bunkermuseum Schlei meegeven wanneer de museumbaas verhinderd is.
Sterker nog, ons hele gezelschap komt van Ameland. We waren een weekeinde bij de buren. En automatisch gaat iedereen dan vergelijken. Dat je op Ameland niet zo’n kinderboerderij hebt, bijvoorbeeld, en hoe leuk het zou zijn en waar dat zou kunnen. Gespreksstof genoeg, het vergelijken ging het hele weekeinde door.
En we gaven toe: Schiermonnikoog is lekker compact, zeker met een elektrische fiets, ze hebben hun eigen gevaarlijke drankje, Babbelaar, en het eiland is bijzonder mooi.
Het is zo mooi omdat er nergens appartementenhotels met trespa-bekleding staan, of lelijke voormalige zwemparadijzen in wat reisschrijver Bill Bryson eens ,,de Fuck-You-stijl van de architectuur’’ heeft genoemd.
En ze hebben een kinderboerderij met ezels van Ameland. Op een sukkelloopje sjokten die naar ons toe, aangelokt door ons gepraat en om te zien of we iets eetbaars bij ons hadden.
,,’s Morgens als ze net wakker zijn balken ze heel luid’’, wist Marten. ,,Dan zeggen de mensen die hier wonen: ‘Wat hebben die smerige Amelanders weer een kolere-herrie’.’’
Toen waren we allemaal even stil. Heel kort maar, hoor. 
<|endoftext|>
De elite (,,witte wijn sippende elite’’, zei Rutte laatst) ligt onder vuur, maar trekt zich daar weinig van aan. Dat heb ik zelf voor u vastgesteld.
Bij Brasserie Keyzer kon ik gisteren om zes uur alleen nog aan de bar terecht en ik keek om me heen. Hier zitten ze, die elitemensen met hun elitehobbies, waar we zo’n weerzin tegen horen te voelen. Nette mensen, al op leeftijd, goed gekleed.
Nergens een teken van onbehagen.
De barman was nog steeds vol van het feest na Ajax-Real Madrid, vertelde hij een oudere heer die ook aan de bar zat. Dat was op het Leidseplein begonnen en waar de barman geëindigd was, wist hij niet meer. Ik schoot in de lach.
,,U komt niet uit Amsterdam?’’, vroeg de oudere heer.
,,Uit Leeuwarden’’, zei ik. Dat wekte zijn interesse, zelf kwam hij uit Abcoude, hij was opgegroeid in Amsterdam en dronk hier haast elke dag een glas rode wijn.
,,Is Leeuwarden net als Amsterdam?’’, wilde hij weten. ,,Ik ben er nog nooit geweest.’’
,,Wel anders dan dit’’, zei ik en wees om me heen. ,,En er wonen waarschijnlijk meer Friezen.’’
,,Het lijkt nu vol, maar om acht uur is het hier helemaal leeg’’, zei de man. ,,Zijn ze allemaal weg.’’
,,Waarheen?’’, vroeg ik.
Hij wuifde naar de overkant van de straat. ,,Naar het Concertgebouw’’, zei hij.
,,Daar ga ik ook heen’’, bekende ik. Ik had een kaartje voor de Zevende Symfonie van Mahler, gedirigeerd door Jaap van Zweden.
Dat was overigens prachtig.
Maar natuurlijk nog elitairder dan Brasserie Keyzer. Zolang het nog mag, moet je zoveel mogelijk van dit soort dingen doen en je moet aan de top beginnen. 
<|endoftext|>
De Gouden Eeuw kun je ook de Gele Eeuw noemen.
Neem Saskia van Rembrandt, u kent haar wel van de verhalen.
Op het portret in het Fries Museum heeft ze zo’n ziekelijk geel kleurtje dat het niet verbaast dat ze niet oud is geworden. Ga maar kijken. Wel opschieten, want zo lang duurt de tentoonstelling niet meer.
Ik was er gisteren, ik liep achter een man die na verloop van tijd mopperde: ,,Allemaal lelijke mensen in de zeventiende eeuw.’’
Onzin, mensen waren toen even lelijk of mooi als mensen van nu. Hun kleren zijn gedateerd, vrouwen hadden het haar te strak. Maar bijvoorbeeld Wybrand de Geest en zijn vrouw Hendrikje (Saskia’s achternicht ) zagen er gezellig uit, die kun je zo op een feestje tegenkomen.
Toch zijn ook die twee gelig, zij het minder dan Saskia. Mogelijk is het ouderdom van die portretten en wordt olieverf na een paar eeuwen altijd geelbruin.
Waardoor wij nu denken dat Rembrandt liefst in vijftig tinten bruin werkte en er over die hele eeuw zo’n waas hing.
Daarom nam ik de vrijheid om over Saskia’s portret een filter te halen, dat is tegenwoordig simpel, en haar huidskleur te herstellen. Dit zal kunstvandalisme zijn, maar ik wil het resultaat toch delen: een fris blozend gezicht, zeg nou zelf. Ze kan zo naar Prinsjesdag, met haar moeilijke hoedje. Hoi Sas, wat zie je er gezond uit, meid! 
<|endoftext|>
Willem Schoorstra had het eerste exemplaar van zijn boek Rosmos aan iedereen kunnen geven en koos voor gedeputeerde Sietske Poepjes. Waarom zij?
Omdat ze ergens vroeg in de plannenmakerij voor 2018 had gezegd dat ze hoopte op een optreden van Rammstein bij de afsluiting. Voor mij was dat nieuw, Schoorstra had het haar op de radio horen zeggen.
Ja, bevestigde ze op het toneel.
Ze houdt van die drive van Rammstein. Maar het ging niet door: feestjaar 2018 sloot af met een stamppotbuffet.
Was het doorgegaan, dan hadden bij die afsluiting ook F-16 piloten gestaan. Gisteravond zagen we in de tv-serie over hen hoe ze naar hun toestel gebracht worden, klaar om te vliegen en eventueel bommen te gooien op doelen in Syrië of Irak. Ze zitten roerloos in het busje, maar hebben er luide muziek bij op. Een stepmuziekje, noemen ze het. En in een flits - je moet er het beeld voor stilzetten - is de speellijst te zien.
Dit is hem: AC/DC - Highway to hell; Avenged Sevenfold - Hail to the king; Drowning Fool - One finger and a fist; Foo Fighters - The pretender; Trifton - Gaan met die banaan; Guns ’n Roses - Welcome to the jungle; Marilyn Manson - The fight song; Metallica - Cyanide; Nonpoint - Bullet with a name; Rammstein - Zerstõren; Awolnation - Sail; Slayer - Repentless; Sultans of swing; System of a down - Chop suey; Ylvis - The Fox; The prodigy - Invaders must die; Volbeat - Still counting.
Ik heb ze net gedraaid en - afgezien van het walgelijk suffe Sultans of swing - het is een energieke en opzwepende boel.
Na het luisteren heb ik deze column in tien seconden getikt en ik ga nu een hele tijd op en neer door mijn huis springen. 
<|endoftext|>
In Zalen Schaaf was het schemerduister, dan konden we de dia’s beter zien.
Het zat vol, gistermiddag, rond de driehonderd mensen schat ik en iedereen kende elkaar.
Er werd naar hartelust gehugged en gezoend, zo is Friesland anno nu, gewoon een hand geven is er niet meer bij.
Hier kwamen de eindcijfers van de Culturele Hoofdstad op lichtbeelden voorbij.
Zoals die over de bezoekers.
Dat zouden er, zo was ooit gezegd, 4 miljoen moeten zijn.
Later stelden ze dat bij, ze hadden4 miljoen bezoeken bedoeld, met een n. Wie vijf keer naar iets gaat telt als vijf bezoeken, en is één bezoeker. Zo werd het voorspelde bezoekertal 1,4 miljoen mensen en4 miljoen bezoeken.
Dat kan met cijfers, wie denkt dat je alleen gedichten op twintig verschillende manieren kan lezen, moet eens met een boekhouder praten.
Daar kwam de bezoekcijfersdia.
Voorzichtige schatting: er zijn hier vorig jaar 5,4 miljoen bezoeken geweest. Dus grofweg 1,9 miljoen mensen. Een van de doelen was: bezoekers moeten nog eens naar Friesland willen komen. Nu, dat zit voor de meesten wel snor, 97 procent blijkt dat van plan te zijn.
Dat betekent ook, stelde ik al rekenend vast, dat 3 procent van die mensen na een bezoek aan Friesland dus zeker weet dat ze hier niet terug zullen komen.
Dat zijn 57.000 mensen, zeg maar een stad als Roermond, die uit de grond van hun hart hebben gezegd: ,,Dit was eens, maar nooit weer.’’
Wat ging er mis? Stonk het?
Taalbarrière? Werden ze belaagd door blokkeerfriezen? Of werden ze juist gehugged en gezoend, terwijl ze daar niet van gediend waren? Hun verhalen zou ik graag horen. Maar ja, ze komen niet meer. 
<|endoftext|>
Vieze woorden, daar houdt iedereen van. De innerlijke puber slaapt immers nooit.
Omrop Fryslân en talkshow Iepenup weten dat. Die hebben iedereen gemobiliseerd om een Fries woord voor vagina te bedenken.
Er zijn vijf finalisten, alle vijf even truttig: flomke, paradyske, skelpke, slúfke en pompebledsje.
De motieven voor de woordenzoekerij zijn uiteraard nobel, iets met emancipatie, maar het gaat om het vieze woord. Hadden ze een Fries woord voor pancreas gevraagd, dan was er geen enkele reactie gekomen.
Twintig jaar geleden ging oud-collega Kerst Huisman naar een bijeenkomst van de Fryske Akademy over vieze woorden in het Fries. Schaterlachend kwam hij terug, zo geestig was het geweest en toch wetenschappelijk.
Zo leerde hij dat kut afstamt van het oudfriese kuntha.
In zijn verslag somde hij een reeks synoniemen op. Fodze, gat, fet, poarte, ûnderdoar, foarkeamer, geboarteplak, skie, yngong, wettermûne, krús, skoar, naad, poes, de flotgerzen, de prom, it boek mei twa blêden, Jeruzalem, it Wapen fan Bremen en Aken en Keulen.
Als je er wat moeite voor doet, kun je nog meer vieze woorden tegenkomen, weet mijn innerlijke puber.
Bijvoorbeeld: wethouder Pytsje de Graaf zei vorige week bij de opening van de IJsfontein van Dokkum: ,,Geen glans zonder wrijving.’’ Dat wordt grappiger als je weet dat glans latijn is voor eikel, het meest wrijvinggevoelige deel van de penis.
Zo is hier in de stad een eetzaak die Mouni heet, en niet ver daarvandaan is modezaak Byoni.
Mouni is Grieks, yoni Sanskriet voor, ja, jullie raden het al: kut.
Als je zoiets eenmaal weet, kun je er niet meer zonder glimlach voorbij lopen. Mijn innerlijke puber is mijn beste vriend. 
<|endoftext|>
Voor iemand die zegt dat ze nooit iets wint, is mijn schoonzus een voorbeeldige winnares. Dat leerde ik zaterdag: meer dan een uur had ze een brede glimlach op haar gelaat en steeds als de fotograaf het vroeg stak ze haar duim op.
Toen mijn broer en zijn vrouw een tijdje geleden winterbanden kochten, kregen ze daar een wedstrijdformulier bij.
,,Gooi toch weg’’, had mijn broer gezegd. ,,Daar krijg je alleen maar spam van.’’ Dat is een houding die ik goed herken.
Maar mijn schoonzus zag het anders, vulde het in en won.
Zaterdag kon ze een fonkelnieuwe Audi Q2 ophalen bij de KwikFit in Drachten. Hij stond spierwit te blinken onder een opblaasboog van Goodyear, de bandenfabrikant die hem had verloot. Een Belgische fotograaf was meegekomen.
De mannen van KwikFit kwamen er de werkplaats voor uit.
Een zocht op zijn smartphone uit dat dit voertuig 35.000 euro kost. Ze floten waarderend.
,,Fantastisch’’, glunderde mijn schoonzus en stak weer haar duim omhoog. De man die de auto uit de garage van Sliedrecht hierheen had gereden, gaf instructies.
,,Nu zit hij nog mooi in de lak’’, zei hij op de toon van iemand die alles op autogebied al had meegemaakt. ,,Om dat te houden moet je naar de wasstraat gaat, niet naar de krasstraat.
Een krasstraat werkt met borstels, een wasstraat met lappen. En vogelpoep weghalen voor het erop valt.’’
Later reed mijn broer me in die auto terug naar Leeuwarden.
Op de Turfmarkt stonden we achter een andere Audi. ,,Die is nog duurder dan deze’’, wist hij.
,,Alle auto’s zijn duurder dan deze’’, zei ik. ,,Zelfs fietsen zijn duurder.’’ Toen pas drong echt tot ons door wat het is om een auto te winnen. 
<|endoftext|>
Terwijl ik dit tik, ligt de hond naast me te slapen op de bank. Soms trekt hij met zijn pootjes. Hij is een bekende hond, omdat ik zo nu en dan een column over hem schrijf, maar dat weet hij niet, honden zijn geen lezers. Evenmin weet hij dat hij vernoemd is naar Formule-1-racer Michael Schumacher, koosnaam Schumi.
We zagen Schumi voor het eerst in het asiel van Sneek. Het was dierendag 2014. Hij sprong indrukwekkend hoog voor zo’n klein hondje bij de spijlen op toen hij ons zag. Hij was tien, vertelden ze daar.
Mijn vader wilde een hond en wij waren op onderzoek. Als experts had ik collega J. en haar zoon J. meegenomen. Een andere collega, wier naam trouwens ook met J. begint, vertelde me laatst dat zij die dag ook in Sneek had gekeken. Het asiel had met Schumi geadverteerd.
Maar zij viste achter het net: toen ze een paar dagen later informeerde of dat leuke hondje er nog was, was die al naar mijn vader verhuisd. Nu pa er niet meer is, woont de hond bij mij.
Die tweede collega stuurde me de advertentie. ,,Hij is het slachtoffer van een echtscheiding’’, staat daarin. ,,Blijkbaar hadden beide baasjes niets met de hond.’’ De Dierenbescherming had hem bevrijd uit een kleine bench in een loods, waar hij in was opgesloten. In die bench moest hij ook poepen.
,,Schumi was broodmager’’, schreven ze erbij om het nog smartelijker te maken. Maar goed dat mijn vader dat nooit heeft gelezen, die propte de hond zo al vol genoeg.
Vanmiddag liep ik langs het Oranje Hotel en trof ik advocaat P. ,,Hier is vast een nieuwe column aan het ontstaan’’, zei hij en wees op de hond.
,,Dat hangt ervan af of jij nu iets grappigs gaat zeggen’’, zei ik.
Dat deed hij niet.
Maar het wonderlijke van het hebben van een columnhond is: het gaat dan toch weer vanzelf. 
<|endoftext|>
Tenminste drie Amerikanen hebben beweerd de zoenende zeeman te zijn van de foto die Alfred Eisenstaedt in 1945 heeft gemaakt. Op straat in New York kiekte de fotograaf de omhelzing tussen de zeeman en een tandartsassistente (Greta Friedman). Die dag had Japan zich overgegeven, de Tweede Wereldoorlog was voorbij.
Greta was er niet van gediend, vertelde ze later. ,,I wasn’t kissing him, he was kissing me.’’ In 1945 kon dat, nu zou hij er last mee krijgen (#metoo).
Eisenstaedt was te gehaast om op te schrijven wie hij op de foto had gezet, maar toen die beroemd was, hebben diverse mannen gemeld: ,,Dat ben ik!’’
Zondag overleed de meest waarschijnlijke.
Of hij het was en die anderen dus niet, weet ik natuurlijk niet. Wel weet ik zeker dat ze alledrie echt hebben bestaan.
Dat is van belang wegens thispersondoesnotexist.com.
Een site waar ik maar geen genoeg van krijg. Er staan duizenden foto’s op van mensengezichten, miljoenen misschien wel, het is net zo’n Unicef-folder over de mensheid. Steeds als je de site vernieuwt verschijnt een ander, de stroom is eindeloos.
Zuigelingen, bejaarden, steil haar, kort haar, helemaal geen haar. Mensen die je op straat zou kunnen tegenkomen.
Maar je komt ze nooit tegen, want ze bestaan niet. Een kunstmatig intelligentieprogramma genereert elke keer als je op vernieuwen drukt een nieuwe foto. Ergens aan de basis was een bestaand gezicht, de rest komt uit opensourcesoftware van chipmaker Nvidia, een filmpje erover staat op hun site.
Het is natuurlijk fantastisch dat computers dit zo goed, zo overtuigend kunnen. Tegelijk heeft het iets sinisters, dat je met technologie zo simpel de werkelijkheid kunt sturen. Daar gaan we nog last mee krijgen. 
<|endoftext|>
Zet morgenavond de wekker maar. Want het is supersneeuwmaan. Supersneeuwmaan!
Sneeuwmaan is alleen in februari. Hoe vaak maak je dat mee? Die maand is zo kort dat er eens in de ongeveer negentien jaar niet eens een volle maan in zit. De indianen bedachten het woord, die hadden voor elke volle maan een andere naam.
Deze noemden ze ook hongermaan, dat hangt van de stam af en hoeveel ze in februari te eten hadden. De vorige volle maan heette wolfmaan. Die rooie in januari, weet u nog? We maken wat mee in dit hoekje van het heelal.
Wicca’s gebruiken sneeuwmaan ook. Op hun website staat dat het een tijd is voor zelfreiniging en vernieuwing. Je moet er in geloven, maar als je toch uit bed bent – baat het niet, dan schaadt het niet.
Bovendien is die van morgen dus ook nog eens een supermaan!
Dat is een grotere volle maanschijf dan gewoonlijk. Dat zeiden ze een maand terug over die wolfmaan ook al, maar die was achteraf lang zo super niet.
Met het blote oog herken je zoiets natuurlijk niet. Daarvoor zouden er een paar volle manen van eerdere maanden naast moeten hangen, als vergelijking.
Maar je kunt het wel inzichtelijk maken: hou een schuifmaat voor je en stel die in op dat pepermuntje in de lucht. Bewaren tot het weer volle maan is en dan kunt u familie en vrienden in de handen laten klappen van verbazing met uw bewijs: Inderdaad! De vorige keer was-ie groter!
Mensen, wat een opwinding.
Vroeger waren alleen vampiers en weerwolven actief bij volle maan, maar met al die supermanen en mythische namen is iedereen in rep en roer. Vanavond maar vroeg naar bed. 
<|endoftext|>
In het Fries is het:,,Ik fyn dasto dat net barre litte moatten hiest.’’ Zou je in plaats daarvan zeggen: ,,hiest barre litte moatten’’, dan doet dat Friezen pijn aan de oren.
Fries heeft, net als Duits, in zulke zinnen de groene werkwoordsvolgorde.
Eerst het voltooid deelwoord, dan de persoonsvorm.
Ze zeggen dus: ,,Dat je dat niet gebeuren laten moeten had.’’ Dat doet Nederlanders weer zeer aan de oren, want die hanteren vooral de rode werkwoordsvolgorde.
Eerst persoonsvorm, dan de rest: ,,Dat je dat niet had moeten laten gebeuren.’’
Toen ik Nederlands studeerde, kon ik rood en groen onthouden dankzij Duitsland.
Dat heeft groene volgorde en een partij die Die Grünen heet.
Tryater heeft een keer iemand in een stuk opgevoerd die in het Fries de rode volgorde aanhield.
Dat was met opzet, het vertelde iets over haar. Maar er kwamen boze brieven, vertelde Ira Judkovskaja gistermiddag. Het deed bezoekers zeer aan de oren.
Iemand die zo slecht Fries sprak, had Tryater nooit op het podium zetten moeten.
Over zulk gestoei met Fries ging het op de zolder van het Tryatergebouw, waar vier jonge Friese toneelschrijvers werden geïnterviewd (binnenkort meer daarover). Zo was daar Eelco Venema, die aan zijn beppe had gedacht/gedacht had toen hij in zijn tekst iemand liet zeggen:,,Ik haw it sa kâld.’’ Nee, verbeterde Romke Toering hem, het moet zijn: ,,Ik bin sa kâld.’’ – ,,Dat kloppet’’’, zei Venema, ,,mar dat sei ús beppe net.’’
Zoiets heeft Multatuli bedoeld toen hij noteerde: ,,Ik leg me toe op ’t schryven van levend hollandsch.
Maar ik heb schoolgegaan.’’
Of zoals jonge schrijver Wessel de Vries het gisteren zei: ,,We schrijven toneelteksten, geen dictee.’’ 
<|endoftext|>
Eens werkte ik zo lang bij deze krant dat ik een cadeautje kreeg. Verpakt in een houten kistje zat een bronzen beeldje op een zwartstenen voetje. Het beeldje stelde, denk ik, een wapperende krant voor.
,,Ik heb het niet zelf uitgezocht’’, zei hoofdredacteur Bert voor ik het opende. Misschien vreesde hij een kritische opmerking.
Maar mijn ouders hebben me goed opgevoed, bij elk plakje worst van de slager spoorden ze me vroeger aan: ,,Wat zeg je dan? Wat zeg je dan?”. Dus dat zei ik nu ook. Het beeldje borg ik met kistje en al in een la op.
Inmiddels zit ik achter een ander bureau.
Vorig jaar november kreeg De Harmonie in Leeuwarden de Roel Oostraprijs, als het meest gastvrije theater van Nederland.
Daar hoort een beeldje bij van Helga Kock am Brink. Directeur Arthur Oostvogel nam het in ontvangst.
Bij Oostvogels afscheid als Harmoniedirecteur maandag dook het beeldje op. Zijn opvolger, Marijke van der Woude, vertelde op het podium dat het in haar kantoor – voorheen het zijne – staat. Ze liet het aan de zaal zien. Daar is het te klein voor, maar op afstand lijkt het op twee geknikte benen die ter hoogte van de dijen in vleugels veranderen. De benen raken elkaar niet, dus je zou er heel goed bijvoorbeeld brieven tussen kunnen klemmen.
,,Dit beeld hoort bij jou’’, zei Van der Woude gul en overhandigde hem het kunstwerk. ,,Het is jouw verdienste.’’
Oostvogel pinkte een traantje weg (dat deed hij die middag vaker, niet voor niets liep aan het eind van zijn afscheid een dweilorkest uit Den Bosch over het toneel). Hij nam het beeld aan, bedankte beleefd en vertelde dat hij het mee naar huis zou nemen. ,,Maar het komt hier weer terug hoor, want hier hoort het’’, zei hij er achteraan. Vanuit de zaal was niet te zien hoe zijn opvolger daar bij keek. 
<|endoftext|>
Was me eerder niet opgevallen, omdat ik weinig autorijd: wie Leeuwarden vanaf de zuidkant binnenkomt, ziet banieren wapperen van Leeuwarden Fryslân Culturele Hoofdstad 2018.
Ook op de lichtbak die aangeeft wat er in de stad te beleven is, staat iets over 2018.
Sindsdien zie ik de vlaggen op meer plaatsen staan.
Het is heel duurzaam om ze te laten waaien tot ze tot op de draad versleten zijn. Het toont de te-goed-om-wei-instelling die onze iepen mienskip kenmerkt.
Maar het heeft ook iets… hoe zullen we het netjes formuleren… alarmerend treurigs.
Laten we wel wezen: hoe leuk 2018 hier ook is geweest, het is voorbij. Nostalgie is een mooie zaak en schenkt het mensdom veel vermaak – kijk maar naar het weemoedige gesnif over de Elfstedentochten vorige week – maar klaar is klaar. Voort nu.
Door de vaandels doet de stad denken aan woningen waar ver in de lente nog kerstversiering voor de ramen hangt. Buiten hebben alle vogelen nesten begonnen, binnen hangen kartonnen sterren die door het zonlicht inmiddels hun felle kleur zijn kwijtgeraakt.
In de kamer vermoed je verstofte kerststukjes met potlooddunne kaarsen van het soort dat je nooit aansteekt, een kunststof boom met verbogen takken, kaarten op de schoorsteenmantel met foto’s van een kerstmutsengezin op wintersport, terwijl in de kerststal spinragdraden traag bewegen tussen os, ezel en kindeke Jezus.
Zo’n huis, om het cru te zeggen, waar de bewoner op een dag gevonden wordt en dan al een week dood in zijn stoel zit.
Zo zal het met Leeuwarden en Fryslân toch niet zijn, denk je als je de stad binnenrijdt. Daar zit toch nog wel geest en leven in?
Door die vaandels ben ik er niet gerust op. Kan iemand even een kijkje nemen? En dan meteen die vlaggen weghalen? 
<|endoftext|>
Op het stadsplein voor het conservatorium ligt een lijk. Twee agenten vinden het. De een rapporteert, de ander maakt proces-verbaal op.
,,Wie is het?’’, vraagt hij op professionele toon.
,,Identiteit nog onbekend’’, zegt de ander.
,,Waar ligt hij precies?’’
,,Voor het conservatorium.’’
,,Hoe schrijf je conservatorium?’’
,,Geen idee. Weet je wat, we slepen hem naar de bakker.’’
Dit is eigenlijk een oude Belgenmop.
We vertelden hem elkaar op school. Hij schoot me te binnen toen ik las dat studenten van de politie-academie in Rotterdam massaal zijn gezakt voor een taaltoets.
Ze moeten duizend moeilijke woorden weten. De meerkeuzetoets vroeg naar 35 daarvan, en daar moesten ze 29 van goed hebben. Een woordenboekspel met vragen als: agnosticisme is A een eindige reeks instructies; B een allergie voor nieuws; C twijfel aan het bestaan van een hogere macht.
Wie veel fout heeft, had zijn huiswerk beter moeten doen, lijkt me. Maar zo werkt het bij de politie in Rotterdam niet. Daar gaat de politievakbond klagen: ,,Een heleboel woorden uit deze test gebruik je nooit.’’ Dat deden wij op school vroeger ook graag, tegen de leraar zeggen: ,,Waarom moeten we dit leren? Daar heb je toch niks aan?’’
Vermoedelijk klopt het dat je als hoofdagent op straat nooit iemand zult treffen die over intraveneus begint. Dat je niet snel een tekst zult lezen waar verguizen in staat, of hematoom.
En inderdaad is de kans heel klein dat je op een zwarte dag een lijk ziet liggen op de stoep voor het conservatorium. Maar als het wel gebeurt, wil je toch niet dat scholieren Belgenmoppen over je gaan vertellen? 
<|endoftext|>
Indrukwekkende film, Green book.
Niet zozeer vanwege het verhaaltje. Dat is wat je ervan verwacht. Een gekleurde pianist gaf in 1962 een reeks concerten in het Zuiden van de Verenigde Staten. Als bescherming tegen racisten nam hij een blanke uitsmijter mee als chauffeur.
Eerst liggen die twee elkaar niet zo, maar geleidelijk... u voelt het wel.
Indrukwekkend is vooral de vraatzucht van hoofdrolspeler Viggo Mortenson. Hij speelt de uitsmijter, Tony Lip (de echte Tony Lip is al dood, hij had een rolletje in de serie The Sopranos).
Als die trek had, vouwde die een pizza dubbel en schrokte die op als een broodje kaas. Zo doet Mortenson het ook. Volgens mij is er geen scène waarin hij niet kip kluift, hotdogs verslindt of een fles melk in bijna een teug leeg drinkt. Dat laatste deed hij zelfs paar keer over omdat hij niet tevreden was. Daarnaast verbleekt de beroemde scene in Cool hand Luke waarin Paul Newman vijftig hardgekookte eieren naar binnen werkt. Want we weten dat Newman ze tussen de opnamen door uitkokhalsde in klaarstaande bakken.
Al in het begin toont Mortensen zijn dikke ronde buik. Voor zijn rol kwam hij 18 kilo aan, voornamelijk door meer te eten dan hij wilde en meestal drie toetjes te nemen.
Hij is genomineerd voor een Oscar en daar krijgt hij concurrentie van Christian Bale, ook genomineerd, voor zijn rol als Dick Cheney in Vice. Ook Bale kwam daar 18 kilo voor aan. Ook hem zien we te koop lopen met zijn dikke ronde pens. Hij at taart tot het pijn deed, vertelde hij. In de film schranst Cheney overigens niet.
Robert de Niro kreeg in 1981 een Oscar voor zijn rol in Raging bull, waarvoor hij 27 kilo was aangekomen. Dat record blijft staan. Maar als Mortenson of Bale een Oscar krijgt, kun je toch zeggen: dat is dik verdiend. 
<|endoftext|>
Nooit eerder heb ik in een museum meegemaakt dat mojito-sippende genodigden zo intensief naar een brommer keken. Of naar de met andere materialen nagemaakte motor van de Spirit of Saint Louis – Lindbergh’s vliegmachine.
Die propeller werd zaterdagavond nog aandachtiger bekeken dan de propeller uit de erotische film Emmanuelle.
Dat was in het Fries Museum, waar een tentoonstelling geopend werd over motoren die door ambachtslieden zijn nagemaakt met andere materialen.
De makers komen overal vandaan, maar de meesten uit Marokko, waar kunstenaar Eric Van Hove woont en werkt.
Een van de ambachtslieden wil ik hier mijn excuus maken, omdat ik haar misschien gekwetst heb met mijn vraag naar het wezenlijke verschil tussen een imitatiemotor van parel
moer en gefreesd hout en een kathedraal van luciferhoutjes.
Het gaat om toewijding en vakmanschap, zei ze. De museale waardering daarvan. Het gaat ook om het proces. De zaal in het Fries Museum, die er nu nog uitziet als een doucheruimte, wordt een werkplaats voor nog zo’n motor.
Ten slotte moeten we er iets in zien over de globalisering, begreep ik. Daarbij had een wereldkaart niet misstaan, met aanwijzingen waar alle onderdelen vandaan komen. Beter nog: een lijst aan de muur van wat die Marokkaanse ambachtslieden met dit project verdienen (een dollar per dag, hoorde ik) en wat de Nederlandse krijgen.
Wat het heen en weer vliegen voor dit project kost, kan er dan ook bij. Wil je als museum werkelijk een statement maken over globalisering, durf dan met de billen bloot te gaan.
Overigens zijn het mooie brommers. Zulke rijk versierde machines zie je normaal alleen in barokke sciencefictionfilms. 
<|endoftext|>
De bak waar ik tas, jas, colbert en riem in had gelegd rolde op vliegveld Dallas Fort Worth naar de baan voor verdachte handbagage.
Blijkbaar was er iets niet in orde.
De Texaanse douaneman keek naar een monitorschermpje en graaide toen in het zijvakje van de schoudertas.
,,Ik denk dat het hier zit’’, zei hij. Hij frommelde er een zakmes met houten lemmet uit, dat van pa is geweest. Een tijd na pa’s overlijden had ik het gevonden en in mijn tas gegooid.
Daarna was ik het vergeten, dat zijvakje is verrassend diep.
,,That’s my dad’s knife’’, legde ik uit. ,,Ik wist niet dat het er nog in zat.’’
Dat mes mag niet mee als handbagage, zei de douaneman.
Het moet ingecheckt worden.
Daarvoor moest ik terug naar de ingang en de schoudertas als reisbagage afgeven. Die zou dan in het vliegtuigruim komen.
,,Dat is me te veel werk’’, zei ik. ,,Gooi het maar weg.’’
Hij schrok. ,,It’s your dad’s knife!’’, zei hij.
,,Mijn vader is twee jaar geleden overleden’’, zei ik, om het extra in te wrijven.
,,Staat er bij de ingang niet iemand die u kent, die u het kunt geven?’’, vroeg hij bezorgd.
,,Dat kan ook.’’
Nee, ik kende hier niemand.
In mijn hoofd had ik al afscheid van het mes genomen. Zonder dat herinner ik me pa ook wel.
,,Gooi het maar weg’’, herhaalde ik met een achteloos gebaar.
,,Zeker weten?’’, vroeg hij nog eens. ,,Ik probeer alleen maar alle mogelijkheden te schetsen.’’
,,Ik kan er zonder’’, zei ik. ,,Dit is me te veel gedoe.’’
Dus sorry, pa. Ik heb uw mes achtergelaten in Dallas, Texas.
Dat lijkt misschien ondankbaar, maar u kunt het ook zo bekijken: ik verspreid uw bezit over de hele wijde wereld. 
<|endoftext|>
Ongeverfde F-35 straaljagers zijn mintgroen, voor ze grijs gespoten worden.
Dat weet ik sinds een bezoekje, met andere journalisten, aan de fabriek van Lockheed Martin in Fort Worth. Wij zijn op een schoolreisje uitgenodigd, om vandaag een ceremonie bij te wonen rond de Nederlandse F-35, met de luchtmachtkapel en dj Sunnery James.
We krijgen de hele tijd van alles. Ik heb al een paar USBsticks in de vorm van een F-35, een F-35 brillendoekje en een roodwitblauw straaljagerspeldje.
Sommige collega’s prikten dat op hun rever, maar dat gaat mij te ver. Straaljagers zijn indrukwekkende dingen, maar de omwonenden van de Leeuwarder vliegbasis zijn er niet blij mee.
Dan moet je iets van afstand houden.
Toch is een bezoekje aan die fabriek een belevenis. Telefoons inleveren, paspoort tonen en dan in een open trammetje door een tl-verlichte loods van 1,6 kilometer lang. Ik zat voorin naast de rondleider, die in hoog tempo van alles opratelde over de vijfduizend werknemers, het lopende band-systeem, de automatisering, de 33.000 onderdelen van zo’n toestel en dat er elke twee, drie dagen weer een klaar is. Het was amper bij te benen.
Intussen moest hij de fietsers ontwijken die hetzelfde centrale rijpad in deze megafabriek gebruiken.
Zo groot is het hier.
,,Hoe vond je het”, vroeg hij na afloop.
,,Mooi”, zei ik beleefd. ,,En door die fietsers deed het wel aan Nederland denken.”
,,Die fietsen zijn uit de Tweede Wereldoorlog”, zei hij. ,,We hebben ze steeds opgeknapt.”
Ik ben bang dat van alles wat hij vertelde juist dit het weetje is dat ik zal onthouden. 
<|endoftext|>
In de jaren veertig stond het woord holocaust vier keer in Nederlandse kranten. In de jaren vijftig en zestig samen vijf keer keer. In deze krant kwam het tussen 1945 en 1978 helemaal niet voor. Het woord was onbekend. Weliswaar vermelde Van Dale het wel, maar destijds enkel met de betekenis brandoffer.
En toen kwam die Amerikaanse tv-serie. Holocaust, vier afleveringen over de Jodenvervolging met Meryl Streep en James Woods. Vulgair effectbejag, vonden critici. Doet geen recht aan de gruwelijke geschiedenis.
Het publiek besliste anders.
Heel West-Duitsland en Oostenrijk keken, zendmasten moesten daar bewaakt worden, mensen gingen anders denken over verjaring van oorlogsmisdaden.
De NCRV twijfelde nog. ,,We begrijpen niet goed wat de Amerikanen er nou precies mee willen. Is het entertainment? Of breng je geschiedenis?’’ Zodat de TROS hem kocht. ,,Veel jongelui weten niet wat er gebeurd is met de Joden tijdens de Tweede Wereldoorlog’’, zei de inkoper.
De eerste aflevering was op 23 april 1979, de laatste was op 3 mei, een dag voor Dodenherdenking.
Loe de Jong (die er niks aan vond) en het Auschwitz Comité hadden ermee ingestemd. Na een bommelding moest het gebouw van de TROS bewaakt worden.
Vier miljoen Nederlanders zagen ten minste een aflevering, een op de acht zag de hele serie.
CDA-stemmers keken het minst, links en rechts veel meer. Kijkers tussen 20 en 34 waren er weinig, maar jongeren van twaalf tot negentien keken juist heel veel. Dat zijn de vijftigers van nu dus.
Voortaan was in Nederland holocaust een term geworden voor de Jodenvernietiging. Door een tv-serie. Al die series van nu zijn beter, maar er is niet eentje bij met zo’n impact. 
<|endoftext|>
Hannah was een Duitse lerares Frans, die vroeger met haar man op Ameland kwam. Ze woonden bij Minden, in een omgebouwde school, waar ik wel eens bij hen geweest ben. Zo’n verzorgd huis, gepflegt noemen Duitsers dat, zoals je ze in series als Tatort of Der Kommissar zag.
En met een reusachtige boekenkast.
Niet vol vaasjes en andere designzooi, maar vol boeken. Op tafel had ze Ada liggen van Vladimir Nabokov, daar was ze in bezig. Zware kost.
,,Onze Herr Professor op de Universität heeft altijd gezegd: ‘Ihr wollt lesen? Dan moet je elke dag tenminste honderd bladzijden lezen’’, vertelde Hannah. Ze probeerde zich eraan te houden, maar het lukte niet altijd.
Zelfde hier. Ook ik probeer me te houden aan de aansporing van haar professor, ik lees redelijk veel, maar honderd bladzijden op een dag... Sinds ik bij Hannah was, is er al een forse achterstand opgebouwd.
Deze week maakte het CPNB de honderd best verkochte boeken van het afgelopen jaar bekend.
Zulke lijsten maken ze al twintig jaar.
Dat was schrikken. Van die lijst heb ik niet één boek gelezen.
Van De zeven zussen van Lucinda Riley (129.000 exemplaren) tot Willem van Hanegem van Frans van den Nieuwenhof (de nummer 100, met iets meer dan 20.000 exemplaren), niet een. Ik ben al lang blij dat ik onlangs eindelijk Madame Bovary heb gelezen, die overigens een aangename verrassing is.
Ik loop dus jaren achter. Verschrikt bekeek ik de oudste lijst, uit 1997. Toen was het best verkochte boek Ik ben slank, want ik eet! van Michel Montignac (370.037 exemplaren). In die lijst staan nog een paar Montignactitels.
Ook nooit gelezen.
Dan besef je: je kunt achterlopen en toch niks missen. Je kunt gerust een boek openslaan dat nooit op zo’n lijst komt. En je moet honderd bladzijden lezen. 
<|endoftext|>
Er is deze week weer heel wat aan de hand in het gezin van Pa Mark en Bumama!
Vorige week zagen we hoe Pa Mark zich in de voetbalkantine had laten opjutten door zijn beste maat Klaas, die het altijd zo leuk kan opzeggen. Draai die kachel thuis toch lekker omhoog man, zei die, hmmm, behaaglijk, daar wordt de planeet echt niet anders van, laat je oren toch niet zo naar die wijven hangen.
Pa Mark was helemaal verhit thuisgekomen, met verhalen over in elkaar slaan en vaasjes die straks nog kapotgaan. Bumama had er haar handen aan vol.
Ach vaderlief, zei ze. Toe, kalmeer nou een beetje, de mensen kijken naar ons.
Deze week draait het om de kinderen. Pa Mark zegt altijd: aanpakken! Wie ze liefheeft spaart immers de roede niet. Al zijn vrienden zeggen dat ook.
Bumama was dat altijd met hem eens, gedwee als ze is, maar op de breiclub op confessionele grondslag hebben de anderen gezegd, kom lieve, wees toch zacht wees toch mild. Zie eens wat door de vingers, laat die kinderen gezellig blijven, kunnen die onnozele lammeren het helpen? En vol van zulke gedachten komt zij dan thuis. Pa Mark, zegt ze als ze in hun twijfelaar liggen, we moeten het eens over de kinderen hebben.
Pa Mark over de rooie, natuurlijk!
Voor hem is het extra moeilijk. Bumama bazuint het overal rond, zo is ze, maar hij moet niet te veel laten merken aan Gert-Jan, de voormalige zendeling die het dienstbodekamertje boven huurt, en ook niet tegen Robbie, de jonge student met zijn mooie bril, die een verdieping lager woont. Want stel je voor dat die twee huurders vertrekken, dan is het huis in last! Daar gaat hij joviaal tegen doen, zoals altijd, geen probleem jongens, het is haar moederhart, ze is gewoon een gevoelige ziel. Maar ja, huisvaders die naar buiten toe joviaal zijn... De trouwe kijker weet dat die binnenskamers een heel ander gezicht laten zien! Oei, oei, oei, hoe gaat dat aflopen? 
<|endoftext|>
Dankzij het Orkest van de Koninklijke Luchtmacht weet ik dat uitgezonden vliegers graag naar Queen en Led Zeppelin luisteren. Dat vertelde de dirigent vrijdagavond op het concert in Leeuwarden.
Zo’n concert – aangeboden door de vliegbasis – is bijzonder.
Bekende nummers krijgen een andere lading als ze uit naam van defensie gebracht worden.
With a little help from my friends met foto’s van militairen die een kind over de bol aaien. Beelden van de watersnoodramp bij Geef mij nu je angst. En Africa van Toto – nou ja, u snapt het wel.
Er waren lekker veel blazers, een toptrompettist en een elektrische gitaar die nu en dan even helemaal los mocht. Soms stelde de dirigent een solist voor. Toen hij de saxofonist noemde, Thijs van Otterloo, spitste ik de oren.
Zou dat familie zijn?
Na het concert wachtte ik Thijs op naast het podium. Hem een hand geven ging niet, hij torste een grote saxofoon mee.
,,Bent u familie van Rogier van Otterloo’’, vroeg ik.
,,Dat is mijn vader’’, zei Thijs van Otterloo. ,,Bent u fan van zijn muziek?’’
,,Zeker’’, zei ik. Fan is misschien overdreven. Maar de jong gestorven Rogier van Otterloo was de beste componist van filmmuziek in Nederland. Ik moest me inhouden om niet ter plekke Turks Fruit te fluiten. Of Soldaat van Oranje. Of Help, de dokter verzuipt. Daar doe je zo’n jongen geen plezier mee.
Ik vertelde hem dat ik eens een driedubbel-cd kocht met een selectie van muziek van zijn pa. Daarvoor moest ik toen een mail sturen naar een familielid.
Die mailde terug dat hij er nog dozen vol van in huis had.
,,Dat is mijn broer’’, zei Thijs.
,,Maar de cd’s zijn nu op. Misschien moeten we de muziek eens op Spotify zetten.’’
Zo ga je vast denken als je fans tegenkomt. 
<|endoftext|>
Jan Nijenhuis uit Nes op Ameland stelde dinsdag een intrigerende vraag op de pagina met ingezonden stukken.
Waarom worden containers in de lengterichting van een schip geplaatst en niet in de breedte?
Dan vallen ze er lang zo makkelijk niet af.
Zoiets boeit meteen. Voor je gevoel klopt het, je kunt het thuis nadoen met Kaplablokjes
of boeken. Stapel ze hoog genoeg en de stapel valt in de richting van de brede kant.
Waarom zou dat bij containers anders zijn?
De mensen die ik ernaar vroeg haalden er hun schouders over op. ,,Als dat beter zou zijn, hadden ze dat in het containervervoer al lang gedaan’’, zeiden ze. Ook daar zit wat in, maar toch blijft de twijfel knagen.
In zo’n geval kun je niemand beter bellen dan Arjan Mintjes, directeur van de Maritieme Academie in Harlingen. ,,Wacht even’’, nam hij op. ,,Ik sta in de machinekamer. Ik loop naar buiten, begin maar vast te praten.’’
Bij zo iemand weet je meteen: die kent zijn zaakjes.
Ik schaam me bijna voor mijn domme vraag, begon ik, maar dat zag hij anders. ,,Het is helemaal geen simpele vraag’’, zei hij. ,,De vraag waarom ze niet een net om die containers heen doen was makkelijker te beantwoorden.
Bij containervervoer is vooral de snelheid van laden en lossen van belang. Dat moet zo snel mogelijk gaan. Een net eromheen kost meer tijd en dus meer geld.’’
,,Dit heeft denk ik met de breedte van containers te maken’’, ging hij door en je hoorde hem denken. ,,De breedte van containers is altijd hetzelfde, maar de lengte en de hoogte niet. En als containervervoerder wil je zo efficiënt mogelijk gebruik maken van je ruimte. De breedte is de standaard, daar zijn de schepen op gebouwd, dus ongeacht de lengte heb je altijd dezelfde stapel. Maar het is wel een heel grappig idee.’’ 
<|endoftext|>
Bekentenis #1: Blue movie, de geruchtmakende Nederlandse film uit 1971, had ik nog nooit gezien. Alleen fragmenten.
Bekentenis #2: Al heb ik een voorliefde voor de sfeervolle, maar ook groezelige en lompe Nederlandse films uit de jaren zeventig, ik nam altijd aan dat Blue movie behoorlijk saai zou zijn. Seks in een Bijlmerflat, duh.
Nou, dat is dus helemaal niet zo. Daar kwam ik maandag achter, waar in Amsterdam de gerestaureerde versie werd vertoond voor een propvolle zaal. De film is onverwacht humoristisch en een fantastisch tijdsbeeld van bijna een halve eeuw geleden. Toen de Bijlmer nog bestond uit flats die in de blubber stonden, zonder een boom of wat ookmaar in zicht.
Natuurlijk ligt het tempo lager dan wanneer de film nu gemaakt zou zijn, maar dat is juist het punt. Zo’n brutale film vol wat ze vroeger functioneel bloot noemden zouden ze nu niet eens meer durvenmaken, laat staan dat hij in de bioscoop zoveel bezoek zou trekken dat makers Wim Verstappen en Pim de la Parra er miljonair van zouden worden. Wat hun begin jaren zeventig wel overkwam.
Hoofdrolspelers Hugo Metsers en Carry Tefsen waren bij de vertoning. Zojuist hadden we die twee nog als jonge bloteriken met elkaar zien rotzooien, hier stonden twee oude, kwieke mensen bijna verlegen (blue, zeg maar) complimenten in ontvangst te nemen. Tefsen was goed te herkennen, Metsers totaal niet.
Gul zetten ze hun handtekeningen in mijn boekje over Pim en Wim. Tefsen signeerde ook de dvd van Blue movie. ,,Ik word er gewoonmoe van’’, zei ze. ,,Al dat handtekeningen zetten.’’
Bekentenis #3. Ik heb haar niet gewaarschuwd dat achter haar op dat moment een andere filmgek minstens tien oude filmposters uit een rol haalde.
Zoiets hoort bij de roem. 
<|endoftext|>
Leuk voor de zaterdagavond, dacht ik. Naar de bios voor Stan & Ollie, de film over de dikke en de dunne in hun nadagen.
Ter hoogte van het Princessehof liepen twee studentikoze jongens. Een had een iPhone in de hand. Ze liepen zoals mensen lopen die verbergen dat ze aangeschoten zijn. Zo spraken ze ook. ,,Café De Markies, is dat die kant op’’, vroeg de jongen met de iPhone en wees naar de Oldehove.
,,Nee’’, zei ik. ,,Je moet naar links.’’
,,Nee hoor, volgens maps moeten we die kant op’’, zei de jongen. ,,Je hoeft me niet te geloven’’, zei ik. ,,Waar moeten we dan heen?’’, vroeg de ander.
Omdat ik ook die richting uit moest, liep ik een eindje mee.
,,Waar komen jullie nu vandaan?’’, vroeg ik.
,,Uit een dorp’’, zei de een.
,,Met een café’’, vulde de ander aan. ,,We waren met twintig, maar we zijn de anderen kwijt.
Die zitten in De Markies.’’
,,Welk dorp?’’, wilde ik weten.
,,Weet ik veel’’, zei de iPhonejongen.
,,Wij komen uit Noord- Holland. Obdam. Wat moet je hier een eind lopen voor je bij dat café bent.’’
,,Net of Obdam zo groot is’’, zei ik. ,,Als je je daar ’s morgens uitrekt sla je de overbuurman knock-out.’’
De iPhone wilde iets spits terugzeggen, maar hakkelde; ,,Leeuwarden is... Pffff.’’
Op de Duco Martenapijp wees ik hoe ze verder moesten. De stilste gaf me een hand – zo’n handshake met de duimen om elkaar heen. Zijn maat ook, maar die was vergeten dat hij een iPhone vasthield. Die viel met een klap op de klinkers. Bij het oprapen viel hij zelf bijna ook.
,,Gezellige avond’’, zei ik.
Ik was helemaal klaar voor Stan & Ollie. 
<|endoftext|>
Deze zomer nog vertelde poolonderzoeker Maarten Loonen van de Rijksuniversiteit Groningen in deze krant dat hij heel emotioneel wordt van de klimaatverandering.
Hij ziet die op Spitsbergen in rap tempo. Daar komt hij al vanaf 1990 voor onderzoek naar brandganzen.
In die tijd heeft hij de gletsjers zien krimpen, de winters er twee graden warmer zien worden dan in voorgaande eeuwen, de regen zien verdrievoudigen zodat er een dikke plaat ijzel ligt waardoor dieren die voedsel zoeken doodgaan, waardoor poolvossen makkelijk aan eten komen, waardoor er meer poolvossen komen, waardoor de eieren van de brandganzen opgegeten worden – zoiets rammelt de hele voedselketen door. En ondertussen smelt de permafrost, de keiharde ondergrondse ijslaag, zodat er nu al lawines en aardverschuivingen zijn en er straks veel methaan vrij komt. Dan gaat de aarde pas echt opwarmen.
Het zijn geen dingen die onze kleinkinderen of kinderen gaan merken, maar zaken die wij zelf nog zullen beleven.
Gisteravond vertelde hij dat in boekhandel Van der Velde, nadat hij het eerste exemplaar had gekregen van Het gedroomde Noorden van Adwin de Kluyver.
Tegen het eind van zijn verhaal begon Loonens stem te trillen, terwijl hij opriep nu iets te doen.
Zonnepanelen, stoppen met kolencentrales, doe iets. En hij huilde. Dat maakte indruk.
,,Dat was niet mijn bedoeling”, zei hij na afloop. ,,Ik wil mensen overtuigen met feiten, niet met emotie. Maar het grijpt me echt aan. Vroeger deelde ik een kamer met ecoloog Theunis Piersma, die me vertelde dat hij er ook emotioneel van wordt.
Maar hij kan het altijd veel beter binnen houden.” 
<|endoftext|>
Voorbij gokstad Reno stapte een immense man met veel gesteun in de Greyhoundbus. Dat was jaren geleden, ik reisde in zo’n bus door Amerika. Uit zijn flodderige korte broek staken bleke benen, die veel te dun leken voor zijn bovenlijf. Hij had een week babyhoofd en ging zuchtend naast me zitten.
Hij ritste een etuitje vol pillen open. ,,Mijn medicijnenkastje’’, zei hij. En uit zichzelf begon hij te vertellen over wat hem zoal mankeerde. Dat was niet gering.
,,Het komt omdat ik zeven jaar in Korea in krijgsgevangenschap heb gezeten’’, legde hij uit.
Hij had slecht te eten gekregen, ziektes opgedaan, hij was er mishandeld. Al was hij een sterke jonge vent die veel kon hebben, zeven jaar is een lange tijd.
Op een dag hadden ze hem zomaar ineens vrijgelaten.
,,Hoe hou je dat zeven jaar uit?’’, vroeg ik. ,,Helemaal als je niet weet hoe lang het duurt, na vier jaar weet je niet dat je over de helft bent.’’
,,Dat deed ik door de power of prayer’’, zei hij ernstig. De kracht van het gebed. Drie keer op een dag zat hij te bidden.
Vond ik mooi. Of God bestaat of niet doet er niet eens toe, deze man was door een persoonlijke overtuiging en routine op de been gebleven. Dat is christendom dat ik begrijp.
Ik moest aan hem denken door SGP’er Kees van der Staaij.
Een gluiperd die in de Washington Post schrijft dat doktoren in Nederland je zo afmaken en die traktaatjes over overspel en homo’s ondertekent van fundamentalisten uit Nashville. In beide gevallen zegt hij achteraf dat het anders zat, die krant had die kop bedacht, die verklaring had hij goedgekeurd maar niet echt ondertekend. Al staat hij er op zich wel achter.
Dat is christendom waar ik nooit iets van zal begrijpen.
Hoeft wat mij betreft ook niet. 
<|endoftext|>
Ha, de nieuwjaarsborrels zijn er weer! Die van het Historisch Centrum Leeuwarden, de Leeuwarder afdeling Monumentenzorg en Archeologie en Historische Vereniging Aed Levwerd was mijn eerste, afgelopen donderdag.
Altijd een leuke, met veel oude garde.
Hij was in het Fries Landbouwmuseum, waar ik een opgezet paard, een opgezette koe en een oude bekende zag.
Die laatste had ruzie gemaakt met zijn neuroloog. ,,Ik zei hem dat hij beter cliniclown kan worden’’, grinnikte de bekende.
,,Sindsdien heb ik hem niet meer gesproken. Ken jij niet een leuke vrouwelijke neuroloog? Ze hoeft niet per se goed in haar vak te zijn.’’
Gesprekken gingen over de troep die op de eilandkust aanspoelt, over filmhuis Slieker, dat naar een betere plek moet, en over historisch Leeuwarden natuurlijk.
Historisch, zo bleek, was ook het bier. Het was van het merk Hertog Jan en volgens het etiket was dat goed tot oktober 2018.
Toen de Hertog Jan op was, kwam er Heineken (meen ik, anders was het Amstel), die houdbaar was tot november 2018. Sterker nog, zelfs het alcoholvrije bier was over datum.
,,Morgen allemaal diarree!’’, voorspelde iemand. Wat in mijn geval niet is uitgekomen.
Een organisator, die zelf ook aan het bier was, haalde zijn schouders erover op en wees om zich heen. ,,De meeste bezoekers zijn ook over datum’’, zei hij.
Een architect hield zijn flesje tegen het licht om te zien of er vlokken in dreven (natuurlijk niet) en deelde een wijsheid uit zijn studententijd met ons: ,,Als het begint te stinken, moet je het niet meer drinken.’’
Dat was een goede raad, want het stonk niet. 
<|endoftext|>
﻿Als ik zing: tádatadap tada tada tada tada tadata, dan zegt u: tsunami. Een tsunami is een forse natuurramp. Maar in Leeuwarden was het vooral het nummer van DVBBS en Borgeous, waar je met zijn allen zo lekker op kunt springen. Die lui heten trouwens niet echt zo, Borgeous is een Amerikaanse producent die Borger heet, DVBBS zijn de Canadese broers Van der Hoef, geboren in Almere. Ze waren er dinsdag bij, om het Oldehoofsterkerkhof op te zwepen.
Als ik zeg: het huis beweegt,
de ballen slingeren in de kerstboom, dan zegt u: aardbeving.
Ook dat is een ramp, vraag het de Groninger buren maar. Maar daar komt het van hebzucht en gasboringen, hier van een feest. Hier maken we die aardbeving zelf. Hij scoort gelukkig laag op de schaal van Richter, maar zou er een apparaat bestaan om gemeenschappelijke pret te meten, dan waren de wijzertjes ver in het rood uitgeslagen.
Als ik zeg: diarree, dan zegt u: kindersterfte.
Die twee zijn de afgelopen week vaak genoeg samen genoemd. Het gebrek aan hygiëne in landen als Burundi is eveneens een ramp, maar meer een sluipende.
Je weet nooit in hoeverre acties helpen en of problemen er echt door afnemen. Landmijnen liggen er nog steeds (Serious Request 2006, €3 miljoen), schoon drinkwater is nog niet overal (Serious Request 2007, €5 miljoen) en malaria moet nog steeds bestreden worden (Serious Request 2009, €7 miljoen).
Maar die gedachte houdt mensen niet tegen om toch iets te doen. Her en der waren acties en uiteindelijk mondde ook dat weer uit in een feest.
Ik snapte Coen Swijnenberg best, die de handen voor zijn gezicht sloeg op het podium van het Oldehoofsterkerkhof. Voor hij dat Glazen Huis inging had hij me verteld dat je van lang vasten emotioneel labieler wordt. Maar dit was anders, zei hij nu. ,,Ik was echt overmand. Zoveel mensen, na zo’n week.”
Als in een week drie rampen tot een feest zijn omgebogen, dan weet je dat je iets heel bijzonders hebt meegemaakt.
<|endoftext|>
Glühwein uitdelen op de laatste zaterdagmiddag voor kerst, voor een winkel in Leeuwarden, is leerzaam. Er zijn wetenschappelijke artikelen over hoe mensen en stellen beslissingen nemen, maar als je het voor je ziet leer je veel. Ik som ze even op. Nummer 7 is het opmerkelijkst. 1: Wie afremt, wil wijn. Het is haast onmogelijk aan iemand te zien of hij of zij wijn zal nemen. Soms denk je, die spuugt er vast niet in, of juist: die is van de blauwe knoop, en meestal zit je ernaast. Maar als mensen langzamer gaan lopen, krijg je ze aan de wijn.
2: Mannen zeggen sneller nee dan vrouwen. Een significant groot aantal passerende mannen zegt ‘nee’ op de vraag: ,,Wilt u een glaasje glühwein”. Soms trekken ze daarbij de kraag van hun jas nog wat op. 3: Mannen in groepen zeggen altijd nee. Het kan ermee te maken hebben dat veel groepen mannen onderweg zijn naar een café. 4: Vrouwen met tassen zeggen altijd nee. Misschien omdat ze hun handen vol hebben, al bood ik een paar maal aan het in hun mond te gieten.
5: Vrouwen zeggen vrijwel nooit nee zonder een reden te geven. Waar mannen zich beperken tot alleen nee zeggen, willen vrouwen hun besluit toelichten. ‘Ik ben zwanger’, ‘Ik drink geen alcohol’, ‘Ik moet nog rijden’. 6: Vrouwen in groepen twijfelen snel. Geregeld liepen groepjes vrouwen ‘nee dankuwel’-roepend voorbij, waarna een vrouw zei: ‘Het ruikt toch wel lekker’ en ze met zijn allen rechtsomkeert maken.
7: Bij stellen beslist de man. Bij elk stel dat kwam aanlopen bood ik aan: ,,Wilt u een glaasje glühwein, mevrouw, meneer?”. De man zei dan ‘nee’ (net als een man alleen (zie 2)) en dat geldt dan voor allebei. Slechts zelden passeerde een stel waarvan de vrouw ineens zei: ,,Nou, daar heb ik wel zin in” en de man bleef wachten tot ze het op had. Maar in het algemeen maakt de man de dienst uit. Je hoort van dames andere verhalen, maar dit is de praktijk.
<|endoftext|>
‘Twee dingen moet je onthouden’, zegt Simon Meijer. ,,Eén: altijd blijven doorademen. Twee: Als je druk op je oren voelt, net als in het vliegtuig, dan moet je proberen je buis van Eustachius te klaren. Net als in het vliegtuig. Dat doe je door je neus dicht te houden en zachtjes met je mond dicht te blazen.”
Daarna mocht ik, in een strak afkledend duikerpak (een ‘trimvest’ noemen duikers het), een vaatje zuurstof op mijn rug, een gordel met vier kilo lood en zo’n snorkelbril, een grote container
met water in. Die staat achter het Fries Museum.
Eigenlijk is het een groot aquarium. Aan de zijkanten zitten ramen waardoor passanten naar binnen kunnen kijken en duikers naar buiten. Nu weet ik wat een goudvis voelt en ziet. Hij voelt de kou van het water (dat went) en hij ziet menselijke wezens, verbogen door de breking van het licht, die zwaaien en op de raampjes kloppen (dat went waarschijnlijk nooit).
Dit mensenaquarium is tijdelijk neergezet door Duikvereniging Leeuwarden. Voor Serious Request, het feest van cheques en drugs en rock ‘n’ roll dat in Leeuwarden is neergestreken. Tegen een geringe vergoeding voor het goede doel krijg je een duikles. Tenzij je te vaak ‘ja’ invult op een lange lijst met aandoeningen. Maar dan kun je er gewoon muntjes ingooien.
,,Duiken is een prachtige en ongevaarlijke sport”, had Meijer me al verteld. Pas nog zweefde hij onder water in de Rode Zee.
Het ongevaarlijke geloof ik meteen. In dat aquarium gebeurt je niks. Het enige dat je hoort is je ademhaling, wat erg rustgevend is. Maar het prachtige moet nog blijken. Want in zo’n container is vrij weinig te beleven. Na een stuk of wat high-fives tegen het raam met jongetjes die buiten stonden, en een astronaut-achtig experiment met het tossen van een munt (die wentelt alle kanten op) geloofde ik het wel.
,,Krijg ik nu een diploma?”, vroeg ik Meijer. ,,We hebben wel zoiets”, zei hij, ,,maar dat is voor kinderen.”
<|endoftext|>
Eerst ruik en kijk je naar de wijn. Dan proef je voorzichtig een slokje, en slurpt erbij als je indruk wilt maken. Die smaak moet je onthouden. Tenslotte blijft er een nasmaak hangen (afdronk noemen oenologen en vinologen dat). Is die na tien seconden weg, dan deugt het niet. Loop je de rest van de avond rond met het idee dat er een stofzuigerzak in je mond geleegd is, deugt het evenmin.
Laatst deden we op Stenden Hogeschool een wijnproefles waar de wijnproefflessen ingepakt waren in aluminiumfolie,
zodat we niet konden spieken. De juf, een kordaat type met een indrukwekkende sleutelbos, deelde formulieren uit waarop we van alles over de wijn voor ons moesten noteren.
Bijvoorbeeld waar we bij het ruiken aan dachten. En omdat de anderen dat halfluid voor zich uit mompelden, noteerde ik vooral de dingen die ik om me heen hoorde. ,,Natte hond”, zei iemand. ,,Kattengrit”, mompelde mijn buurman. ,,Rubber”, hoorde ik achter me. ,,Een wetsuit.”
Je hebt meteen geen dorst meer.
Maar er waren ook praktische tips, die zo vlak voor de kerst goed van pas komen. Zo ried de juf aan om wijn niet te lang te bewaren. Daar wordt het niet beter van. Daar was ik door schade en schande al achter met die ,,flessen voor een bijzondere gelegenheid’’, die als die gelegenheid er dan eindelijk eens is, een mengsel van kamelenpis en azijn blijken te bevatten, met een afdronk van accuzuur.
Ook de vacuvin kwam voorbij, die rubberdop die je op een halfvolle fles kunt zetten, die je daarna vacuum zuigt. Zo zou ontkurkte wijn goed blijven. ,,Ik zou zeggen, drink hem leeg”, zei de juf. Kijk, dat zijn adviezen.
En als klapper leerde ze ons de regel van €2,25. Zoveel kost ongeveer de fles, met het etiket, de kurk en het vervoer. Met andere woorden: met een fles wijn van €3 heb je in feite voor slechts 75 cent wijn gekocht. Eigenlijk hoef je dan niet eens te ruiken of te proeven om te weten dat dit afbijtmiddel moet zijn met wat ranja erdoor.
<|endoftext|>
Op Ameland, mijn favoriete eiland, waar ze in het algemeen vriendelijk en behulpzaam zijn, heeft iemand mest laten lopen in de tuin van een fotograaf met wie hij het oneens is, of aan wie hij een hekel heeft. Wat?
In Leeuwarden, hoofdstad van een provincie waar ze over elkaar heen buitelen met het inzamelen van geld tegen diarree in Burundi, zwerft een mevrouw met zes kinderen over straat. Wat?
Mensen zeggen dan, je kunt er pas over oordelen als je erbij
betrokken bent. Vaak klopt dat, maar in deze gevallen niet. Een discussie voer je niet met mestkarren, doet er niet toe waar die over gaat. Kinderen horen niet over straat te zwerven, doet er niet toe of hun ouders wat op hun kerfstok hebben. Kwestie van beschaving en fatsoen.
Om na die berichten mijn fleurige kijk op de mensheid te herstellen, besloot ik een biertje te halen in het café hier op de hoek. Dat is uitbundig met kerstlampjes versierd en zoiets wordt steeds mooier naarmate je er meer alcohol bij nuttigt. Bovendien had ik een goed idee.
,,Hedser”, zei ik tegen de barman. ,,Ik was van plan een biertje te bestellen. Maar ik wil je voorstellen dat ik het niet betaal.”
Hij keek me fronsend aan. Andere klanten spitsten hun oren.
,,Dan hou ik het geld dat het biertje kost en geef ik het aan Serious Request. Erewoord. Wat vind je ervan? Als het goed bevalt, herhalen we het een keer of wat, vanavond.”
,,Ik dacht het niet”, zei hij. Ik deed een beroep op zijn medemenselijkheid. ,,Jaarlijks sterven ruim achthonderdduizend kinderen aan diarree, door gebrek aan schoon drinkwater, zeep en toiletten. Maar het Rode Kruis helpt en bereikt met haar netwerk van miljoenen vrijwilligers de kinderen en gezinnen die dat het hardst nodig hebben.” (Ik had dit uit een folder).
Hedser schudde zijn hoofd. ,,Wil je een biertje of niet?”, vroeg hij.
,,Voor de helft dan?”, probeerde ik nog maar dat werd hem ook niet. Het is een harde wereld.
<|endoftext|>
Hoe kwam Kees Brusse, belichaming van aangeharkt Nederland, in 1971 terecht in ‘Blue movie’? Die geruchtmakende film met blote Carrie Tefsen en de erectie van Hugo Metsers?
Van het jonge-hondenduo Pim (de la Parra) en Wim (Verstappen)?
In de documentaireserie ‘Allemaal film’ uit 2007 onderzoekt Jeroen Krabbé dat.
Wim leeft niet meer, Pim nog wel. ,,Wim zei tegen mij’’, vertelt hij, ,,Als we Kees Brusse in deze film zouden hebben, ik heb een geweldige rol voor hem. Als hij
die rol speelt, nou, dan wordt die film door de Nederlander goed ontvangen.”
Kees Brusse: ,,Dus ze komen bij mij en zeggen, ja, het is maar een kleine rol, het is alleen maar een professor in een kamer en voor de rest– eh, ja - zoudt u dat voor ons willen doen? Toen dacht ik, en dat meen ik uit het diepst van mijn hart, ik denk die jongens moeten we helpen. Dus zei ik ja.”
Pim: ,,Ik had gezegd dat we dachten: 5000 gulden voor die rol, toen zag ik iets twinkelen in de ogen van Kees Brusse.”
Kees: ,,De scènetjes die ik deed waren met een of andere Deutsche schone dame, voor de rest weet ik het niet. Voor de rest weet ik niets van de film. Ik zal het je sterker vertellen, ik heb de film nooit gezien en hoor dat dat een soort erotische, seksachtige film is, met gewip zonder eind.”
Pim: ,,Nou, Wim heeft hem natuurlijk precies verteld wat die rol zou zijn van zo’n professor die apen en mensen…” (Krabbe onderbreekt hem) Kees: ,,Ik wist het niet en ik heb ze echt willen helpen. En ik vond het ook wel een rotstreek van ze dat ze het me niet verteld hebben.”
Dan volgt een oud fragmentje met Wim. ,,Ik heb een methode bedacht, ik kan een pik stijf laten worden voor de camera en de keuring moet het erdoor laten. En dat is mijn lol aan ‘Blue movie’.”
Een prestatie: Kees Brusse voor de gek gehouden en met hem heel braaf Nederland.
<|endoftext|>
Een van de wonderlijkste musea waar ik ooit ben geweest was in een voormalige geitenschuur bij een afgelegen Amerikaans dorpje, Helendale. Het lag in de leegte tussen Los Angeles en Las Vegas.
Hier was Exotic World, zoals het museum in 1998 heette. Het was gewijd aan Amerikaanse stripteaseuses, met artiestennamen als Blaze Starr, Candy Barr, Gypsy Rose Lee en Chesty Morgan. Die laatste heeft in een film gespeeld, ‘Deadly weapons’, waarin ze mannen vermoordt met haar borsten.
Het museum werd gedreven door Dixie Evans, een vitaal dametje van in de zeventig, in de jaren vijftig bekend als de Marilyn Monroe of Burlesque. Toen we kwamen stond ze net te timmeren. Ze liet met veel genoegen haar museum zien, dat vooral uit publiciteitsfoto’s bestond van vrouwen met hier en daar struisvogelveren of van die eigenaardige kwastjes op de borsten. Zulke kwastjes, van beroemde danseressen, lagen er ook.
En foto’s van Dixie Evans zelf in haar glorietijd, waar ik een ter plekke gesigneerd exemplaar van heb gekregen. Toen ik Dixie op de foto wilde zetten zei ze: ,,Dan moet ik me even omkleden gentlemen”. Koket ging ze achter een paal staan en riep: ,,Jullie gentlemen staan toch niet stiekem te gluren hè?”.
Er hingen ook foto’s van Mata Hari, maar dat waren slechte fotokopieën. Ik vertelde haar dat wij uit de geboortestad van Mata Hari kwamen en stuurde haar later vanuit Nederland wat betere foto’s. Ze was zo verrukt, schreef ze terug, dat ze er direct lijstjes voor had getimmerd. Uit dankbaarheid stuurde ze nog een gesigneerde foto mee van zichzelf in haar glorietijd.
Maar nu is ze dood, in augustus al overleden, op haar 86ste. Dat had ik helemaal gemist in de Nederlandse kranten. Het museum, lees ik, is zes jaar geleden verhuisd naar Las Vegas, waar het ook meer op zijn plek is, en heet nu Burlesque Hall of Fame. Of de foto’s van Mata Hari daar hangen kan ik op de website van het museum niet ontdekken, en op mails reageren ze niet. Moeten we er nog maar eens heen.
<|endoftext|>
In de strijd tussen Sint Nicolaas en de elementen is de stand sinds gisteren 0-1 voor de elementen. Sint liet zich in Hollum op Ameland vertegenwoordigen door mijn persoontje, de elementen door de storm Xaver.
Voor de tiende keer mocht ik de lagere school bezoeken en daarna een rondrit te paard door het dorp maken, achter het muziekkorps aan. Een aangename bezigheid, want je hoeft alleen maar te zwaaien. Als je een rustig paard treft, kun je met beide handen zwaaien.
Het bejaardentehuis is dan
net een aquarium vol wuivende handjes. Ook leuk zijn jongens van een jaar of vijftien, zestien, die te groot zijn om nog naar Sinterklaas te wuiven. Daar is een tactiek voor: strak aankijken en onophoudelijk zwaaien. 99 procent kans dat ze in beweging komen. Al is het maar een halfslachtige handopstekerij, het voelt als een overwinning.
Om elf uur werd Code Rood uitgeroepen: Xaver zou een gevaar zijn voor iedereen die zich buiten waagt. Sinterklaas lacht om zoiets. Al waait hier in huis zelfs de wind, dan komt hij nog, dat weet iedereen. Maar de eigenares van het paard hield het dier liever op stal. Plan B, een golfkarretje, werd ook geschrapt. De politie twitterde: ,,Uittocht #Sinterklaas #Hollum gaat door om 15 uur bij de Schakel. Ivm storm geen uittocht door Hollum. Wel muziek op schoolplein.”
Rond die tijd zat Sint met kinderen uit groep 1, 2 en 3 te praten. Buiten was het grijs van de regen en over het dak klonk het geluid van donder – dat bleken losgerukte dakpannen te zijn. ,,We blijven binnen”, besloot de juf. ,,Het muziekkorps staat ook al in de hal.”
Zo ging het dus, in een zaaltje vol muzikanten, opgewonden scholieren, ouders, leraren. Na een minuut of tien werd ‘Dag sinterklaasje’ ingezet. Even wuiven en wegwezen.
Het zit me dwars dat Xaver heeft gewonnen. Maar vooruit: van Xaver is vrijdag al niks meer over en Sint is een ouwe taaie. Die slaat volgend jaar terug en wuift dan met beide handen.
<|endoftext|>
In de file staan is heerlijk, herinner ik me uit de paar keer dat ik in de file stond. Andere mensen draaien uren aan gebedsmolens of sluiten zich op in een kloostercel om zo’n staat van rust en stilte te bereiken. In de file krijg je die zo in de schoot geworpen.
Dan zweef je ineens in je luchtbel van blik, los van de wereld om je heen. Je zit erbij en je kijkt ernaar. Het is een extra tref als de batterij van je mobieltje of tablet ook leeg is. Ook helpt het als je alleen rijdt. Dat doen de meesten uit zichzelf trouwens al.
Afspraken gelden niet meer, vliegtuigen worden niet gehaald, je komt sowieso nooit meer op tijd voor die vergadering/handtekening/diplomauitreiking. Of op de bruiloft waar je foto’s van zou maken, zoals mij eens overkwam. Want je hebt geen invloed meer op de gebeurtenissen. Je bent nergens meer voor verantwoordelijk, alles is je uit handen genomen. Wat vanmorgen nog zo belangrijk leek, is nu mislukt. En toch is de wereld niet vergaan.
Je kunt ook niet iets anders doen, een boek lezen of zoiets, want af en toe moet je een paar centimeter naar voren. Elk verkeersbord waar je anders zo voorbijzoeft wordt nu een doel. Als ik daar maar eerst ben, dan ben ik weer tien auto’s verder. En tegelijk zijn het punten om voldaan achterom te kijken: zie, daar heb ik ook gestaan, maar ik ben toch weer opgeschoten. Die daar nu staan moeten dat hele stuk nog.
Totale onthechting en je hebt er niet eens een wierookvat, yogamat of Boeddhabeeld bij nodig. Zoiets gun je iedereen, maar zolang er nog geen Elfstedenfile in deze provincie georganiseerd wordt (wie op tijd binnen is, verspeelt zijn kruisje), zijn er maar een paar die het mogen ondergaan. Daarom moeten de automobilisten die ’s morgens naar Leeuwarden rijden en onderweg drie kwartier vrijwel stilstaan wel de gelukkigste mensen van de wereld zijn. Of in elk geval van de provincie.
<|endoftext|>
In eerste instantie dacht ik er niet over na. Maar het knaagt.
Vrijdag dachten allerlei mensen in de herfstige Prinsentuin mee over de toekomst van het Noordelijk Film Festival. Iedereen kon ideeën op plakbriefjes schrijven. Dat is een beetje schools en het leverde dan ook geen bijzondere gouden tip op.
Opvallend was alleen dat één briefje (die weet ik althans zeker, misschien waren het er meer) werd verdonkeremaand. ‘Hoe komt het’, stond erop, ‘dat het publiek (bijna) is gehalveerd?’.
Rekenkundig klopt het niet (het festival ging van 23.000 naar 17.000), maar de vraag is terecht.
Laten we positief blijven, had de gespreksleider aan het begin gezegd. En als mensen op hun eigen feestje alleen blije dingen willen lezen, mogen ze dat. En toch zit het me twee dagen later nog dwars. Dit is me wat al te positief. Zoiets moet je niet wegmoffelen. Soms moet je juist mopperen en mensen in de verdediging duwen om de boel vooruit te helpen.
Over dat filmfestival heb ik niks te mopperen, hooguit over dat de publieksfavoriet, ‘Het vonnis’, zo’n doorsnee tv-film was. (Plakbriefje: Leuke Cursus Filmkijken/Filmgeschiedenis.)
Maar over die ene vertoningsplek wil ik het best even hebben. Want dat filmhuis in het Fries Museum, Slieker Film, dat deugt niet. De vorige filmhuisdirecteur, Anneke van Renssen, schreef dat al. Daar speelt oud zeer mee, maar ze heeft gelijk.
(Plakbriefje: Dat Fries Museum moet eromheen weg. Veel te grote bek) Kijk maar, vanaf het plein. ‘Fries Museum’ staat er met reuzenletters op het gebouw, maar niet dat hier een tweede, minstens zo interessante instelling woont. Die zit als een lastig bastaardkind verstopt in een hoekje.
(Plakbriefje: Reusachtige Neon ophangen: FILM. Of met spuitbusverf) En dan die hal en dat café. Onwillekeurig kijk je om je heen waar de dierbare gestorvene opgebaard ligt en waar de plakjes cake zijn. Dat wil zeggen: overdag. ’s Avonds na de film is hier niks meer te krijgen.
(Plakbriefje: Kratje Bier en Fles Wijn in filmzaal zetten, geld zelf houden) (Plakbriefje: Sfeer maken of ergens anders vertonen)  
<|endoftext|>
Dit jaar is het Jaar van het Voorlezen. Op zich een goede zaak, want wie als kind wordt voorgelezen doet het later vaak beter op school en heeft een grotere woordenschat. Dat is allemaal uitgezocht.
Toch was er weinig van te merken. Wat wel logisch is. Wie kleine kinderen heeft, leest ze voor of het nu het Jaar van het Voorlezen is of niet. En volwassenen lezen elkaar maar zeer zelden boeken voor.
In Dublin doen ze dat wel, al jaren. Steeds op 16 juni, de dag
waarop ‘Ulysses’ van James Joyce zich afspeelt, in 1904. Of de voorlezers in de Ierse hoofdstad elk jaar alle 704 pagina’s van dat boek voorlezen of alleen fragmenten is niet duidelijk, ik ben er nog nooit bij geweest. Maar het is bewonderenswaardig als je een boek zo hoog hebt dat je er een speciale dag voor inricht.
Een dikke maand terug ging deze column over ‘De smearlappen’ van Anne Wadman. Die geruchtmakende roman was toen precies een halve eeuw geleden verschenen. Nog steeds is het verhaal over boerendochter Eelkje zeer leesbaar, en het schandaalsucces heeft er destijds voor gezorgd dat ook landelijke kranten over de Friese literatuur schreven. ,,Eigenlijk had vandaag ‘De smearlappen’ van Anne Wadman in zijn geheel voorgelezen moeten worden. Als eerbetoon”, schreef ik. Dat idee had ik van Dublin gepikt.
En kijk nu eens: morgen, op Wadmans geboortedag, gaat het alsnog gebeuren. Wadmans zoon Thys mailde me, en voor je ‘smearlap’ kon zeggen was het al georganiseerd, Met voorlezers en al, in en bij cafe d’Ald Herberch in Gaastmeer.
,,Wat dogge wy as der tefolle minsken op ôf komme?”, vroeg Thys deze week bezorgd. Want zo veel kunnen er nu ook weer niet in, had hij bekeken. Uit volle borst juichen, stelde ik voor. Als het dik drie uur lang voorlezen – spannender wordt het niet - van een Friese roman een mensenmassa op de been zou brengen is dat fantastisch. En dat een simpele column zoiets tot gevolg kan hebben ook.
<|endoftext|>
In 2005 was er ‘The bucket list’, een film over twee oude mannen en hun lijst van dingen die ze nog wilden doen voor ze doodgaan (‘kick the bucket’, in Engels jargon). De rest van hun leven werd een race tegen een onbekende klok.
Daarnaast gooit een Engelse uitgeverij al jaren olie op het vuur met boeken over steeds 1001 dingen die je moet doen voor je sterft. Kant-en-klare bucket lists met plaatjes en een gezaghebbende toon.
Je hebt ze inmiddels over de 1001 films, de 1001 golfbanen, de
1001 natuurlijke wereldwonderen, de 1001 bouwwerken, de 1001 historische plekken, de 1001 albums, de 1001 klassieke platen, de 1001 boeken, de 1001 schilderijen, de 1001 dingen die je moet eten, de 1001 wijnen, de 1001 bieren, de 1001 games en de 1001 strips die je moet zien/bezoeken/proeven voor je het loodje legt. Wie fit en jong is haalt het misschien net.
Het nare van die lijsten is dat je er geen weerstand aan kunt bieden. Ik trap er tenminste steeds weer in. Al bladerend controleer ik of mijn leven een beetje op schema is. Qua films kan ik melden: dat ziet er goed uit. Maar bij de golfbanen loop ik er nog duizend achter.
Onvermijdelijk vraag je je af, wat voor lijsten je nog meer kunt maken. Deze week was er een op internet met honderd bezienswaardigheden die je moet zien voor je de pijp uitgaat, als het Vrijheidsbeeld, de Eiffeltoren en het Kremlin. Ik kwam op 43.
Op die lijst stond maar één Nederlands ding (de Amsterdamse grachten natuurlijk). Van Friesland was er niks en zoiets zet aan het denken. Want wie dichtbij begint heeft de grootste kans van slagen.
We hebben hier de Waddeneilanden, de Oldehove, droge worst en de Elfstedentocht, maar zou een lijst van Friese dingen die je moet doen/bekijken/ proeven/meemaken wel 1001 dingen tellen? Of zelfs honderd? Stuur maar een suggestie, dan kunnen we eens zien hoe ver we komen.
<|endoftext|>
Vorige week las u dat dit de mooiste regionale krant van Europa is. Een comité heeft dat uitgemaakt. Het klopt ook, vind ik. Maar ik ben niet objectief en ik ken al die andere kranten niet.
Vandaag is er alweer zo’n moment. Dit, de krant die u nu vasthoudt, is de laatste Leeuwarder Courant die in zijn geheel in Leeuwarden is gemaakt. De laatste Leeuwarder Leeuwarder, zogezeid.
Had u niet gedacht he? Ruik maar eens goed aan deze krant; dat rijke Friese melange komt van de vingers van onze journa-
listen en fotografen en eindredacteuren en advertentieverkopers en opmakers en drukkers en inpakkers en busjesbestuurders en bezorgers die aan deze krant hebben gezeten voor hij op uw deurmat viel.
Die drukkers en inpakkers en busjesbestuurders en bezorgers blijven in Friesland. Met de rest komt het anders. Ik zit dit op zondagavond te tikken en de hele avond al nemen mensen met lichte spot afscheid. Het voelt lastig. Vervelend.
De fotografen die in vaste dienst van deze krant waren, zijn dat volgende week niet meer. De eindredacteuren werken vanaf vandaag, op die van het Fryslânkatern na, vanuit Groningen. De Leeuwarder Courant zit immers in een mediagroep met het Dagblad van het Noorden, en voor de zuinigheid gaan we dingen samen doen. (Het Friesch Dagblad zit daar trouwens sinds kort ook bij in, maar daar schijnen we na de zomer pas iets van te gaan merken). Een aantal redacties - cultuur, sport, economie, binnen-en buitenland - gaat ook samen.
Hoe dat uitpakt, moet de tijd leren. Of we over een jaar nog steeds bij de mooiste kranten van Europa horen, bijvoorbeeld. Of dat we meer op het Dagblad van het Noorden gaan lijken, dat elke dag een sportbijlage heeft en nooit een cultuurbijlage. Of dat beide kranten een beetje hetzelfde zijn geworden.
Gelukkig bent u er nog, lezer. In deze noordelijke heen-enweerschuiverij blijft u gewoon zitten waar u zit. Toch? En u blijft ons in de gaten houden en op de vingers tikken als we afglijden. Toch? We kunnen wel wat vastigheid gebruiken.
<|endoftext|>
Koos Jullens is zo iemand die nog weet waar hij was toen John F. Kennedy werd doodgeschoten. Jullens, toen een 24-jarige jongeman uit Leek, gaf op 22 november 1963 het jawoord aan zijn vrouw Klaske, een twee jaar jongere boerendochter uit Nijeholtwolde. Hij was landmeetkundige bij ingenieursbureau Oranjewoud, zij deed administratief werk bij de sociale dienst in Wolvega. In dat dorp was de bruiloft ook.
,,Leek ligt vlakbij Friesland”, legt hij uit. ,,Als we iemand uitnodigen zeggen we daar:
‘Kom ’es del’, wat een beetje Fries is. En het grenst aan Roden in Drenthe. Mijn vrouw sprak Stellingwerfs. Die accenten ontlopen elkaar niet zo, vandaar dat we het vijftig jaar volgehouden hebben.” Vandaag vieren ze – ze wonen nu in Ugchelen, bij Apeldoorn – hun gouden bruiloft.
,,De bruiloft was al achter de rug”, herinnert hij zich. ,,Een collega van mijn vrouw bracht ons met de auto naar ons huis aan de Oranje Nassaulaan in Wolvega. Die collega vertelde ons dat Kennedy was doodgeschoten. Dus toen ik mijn vrouw over de drempel van ons nieuwe huis tilde, wisten we het al.” Was het een klap?
,,Het is natuurlijk wel vijftig jaar geleden”, zegt Jullens. ,,Ik weet niet meer wat er op dat moment allemaal door ons heen ging. Maar het had wel impact, het zette wat een domper op het gebeuren. Temeer omdat ik politiek gezien ook wel in Kennedy zijn richting zat.”
Ging meteen de televisie aan? ,,We hebben pas later een tv gekocht. Een heel klein tv’tje, dat we ergens in een kastje konden zetten, zodat het uit het zicht was. Zo waren toen de ideeën over een tv, die had je toen nog niet als een oog in de kamer staan. Dus die beelden van de aanslag konden we toen niet zien.”
,,Elke keer op onze trouwdag komt het weer ter sprake, vooral nu het vijftig jaar geleden is. Toevallig heb ik gisteren gegoogeld wat er nu precies gebeurd is destijds. Dat volg ik wel. Maar niet heel intensief, zoals sommige Amerikanen.”
<|endoftext|>
Het lijkt me super om bij de vijftienkoppige, geheime jury te zitten die bepaalt welke cafés er in de top 100 van Nederland komen. Moeilijk is het niet, je kunt er gewoon een slag naar slaan. Geen mens weet immers wat een gezellig café is, anders waren ze allemaal wel gezellig.
Bovendien is de top 100 zo weer vergeten. Wie herinnert zich nog de nummer 1 van 1994 (het eerste jaar met zo’n lijst)? Of die van 2010?
Dat waren Anno 1890 en de Groene Weide. De een in Amsterdam, de ander in Hoorn op
Terschelling en beide niet op de lijst van dit jaar. Kroeggangers zijn nu eenmaal wispelturig, zo heb je de zaak vol, zo zitten ze bij de buren.
Het interessantst zijn de cafés die steeds wat stijgen of dalen. Neem De Stee in Leeuwarden, de hoogste Fries. Vorig jaar nog op 3, nu op 10. Dat komt, zegt de jury, door de toestroom van andere goede cafés. De Walrus in Sneek ging van 67 naar 52, die in Leeuwarden kwam binnen op 79. Paddy O’Ryan in Leeuwarden blijft op 69 staan, maar de bazin moet er wel vaker zijn, waarschuwt de jury, anders zakt de bediening meteen in.
De echte lijstjojo is Nobel in Ballum op Ameland. In 2006 heeft het op nummer 1 gestaan, ook wel eens op 49, en nu op 20. Dat komt omdat er een nieuw jurylid heenging. Nescafé, in Nes op hetzelfde eiland, heeft een eigenaar die ,,ouderwets de entertainer komt uithangen met schuiftrombone en toiletrolhouder”. Nog nagrinnikend schoof de jury het van 64 naar 59.
De Walvis bij West-Terschelling heeft op de rand gewankeld, vanwege een botte ober, die zei: ,,Geen idee hoe lang het duurt voor een tosti. Als het te lang duurt en je naar de boot moet, dan is het helaas zo.” Gelukkig was de andere ober ,,de vriendelijkheid zelve” en steeg het café alsnog van 37 naar 35.
Moeilijk is het dus niet. En je mag met zijn allen naar vijfhonderd cafés in een jaar. Waar moet ik tekenen?
<|endoftext|>
Voor goede doelen werken luidruchtige acties het beste, voorbeelden liggen voor het oprapen. De emotie wordt hoog opgeklopt en de mensen tasten diep in de beurs. Maar bij luidruchtig collecteren hoort ook luidruchtig niet-meedoen. Afhankelijk van welke enquête je leest geven vandaag drie of vier van de vijf Nederlanders niet aan de actie voor de Filippijnen.
Omdat, zeggen ze, het geld niet op de goede plek komt en veel ‘aan de strijkstok blijft hangen’.
Deze trend is er al sinds 2004, aldus ‘Geven in Nederland 2013’.
,,Het vertrouwen in goededoelenorganisaties is gedaald, evenals altruïstische waarden en het gevoel van sociale verantwoordelijkheid”, staat in de samenvatting.
‘Geven in Nederland’ is een uitgave van de Vrije Universiteit, die dat soort dingen onderzoekt en eens in de twee jaar het resultaat publiceert. Dit deel verscheen in april, met cijfers uit 2011. Toen werd er €4,3 miljard aan goede doelen gegeven, waar ook kerkgebouwen en sportclubs bijhoren.
Dat rapport staat bomvol interessante weetjes. Dat haast de helft van dat geld van huishoudens komt. Maar dat Nederlanders (gemiddeld geven ze €200 per huishouden) toch niet zo gul zijn als ze denken. Want het totaalbedrag is slechts 0,7 procent van het bruto binnenlands product. In de VS is dat aandeel veel hoger. Maar goed, we betalen hier belasting die daar voor een deel ook heengaat.
Ook een leuke: Nederlanders vinden kleine donaties wenselijker dan grote donaties. Rijke mensen geven meer (gemiddeld €5195) en bij hen is er een interessante tweedeling. Zijn ze vermogend geworden door een eigen bedrijf, dan zijn ze vrijgeviger dan wanneer ze hun geld aan een erfenis danken.
Er staat niet in dat strijkstokdenken misschien wel een excuus is. Natuurlijk zijn er organisaties die niet deugen, net als autoverkopers, maar sommige dingen zijn een kwestie van vertrouwen. Je doet mee, of je doet het niet. Kijk maar naar de actie voor de bewoners van de uitgebrande panden in Leeuwarden, georganiseerd door twee vrouwen, privé. De meubels, waardebonnen en tablets stromen binnen. Geen mens gehoord over een strijkstok.
<|endoftext|>
Leve de avonden in het stadskantoor waar de verkiezingsuitslag op Songfestival-achtige manier bekend wordt. Het is heerlijk rondlopen en als je wat mensen kent, speel je Levend Facebook.
De PvdA won een zetel. Trots hees de fractie Henk Deinum op de schouders, op zich al een prestatie van formaat. Henk Deinum kan heel goed Levend Facebook, want die kent werkelijk iedereen. ,,Wie is die man met dat bijzondere haar”, vroeg ik hem eerder die avond. ,,Dat is Wander Blauw van het MCL”, zei
hij. ,,Mooi kopke haar, nou?”
D66, de partij die altijd enorm op en neer gaat, gaat twee zetels vooruit. Volgens fractievoorzitter Hilde Tjeerdema is dat deels te danken aan de campagne.
,,want we zijn enorm bij de deuren langs geweest. Een soort PvdA-campagne, eigenlijk.” Ze glunderde en kan dat erg goed.
Ook Thea Koster glunderde, en ze wist toen nog niet eens dat het CDA er een zetel bij zou krijgen. Ze hield een champagnefles op de kop, met Jip en Janneke op het etiket. ,,Mijn derde al!”, zei ze. ,,Gekregen van het campagneteam, want die wilden aan de drank als het goed zou gaan en ook als het slecht zou gaan. Dat is niet eerlijk tegenover mij, zei ik. Want ik ben zwanger.” Bam! Dat levert veel punten op bij Levend Facebook! Vind ik leuk! Delen!
De FNP is een plattelandspartij en omdat Leeuwarden er platteland bij krijgt, heeft de FNP er een zetel bij. ,,Dat wurdt Lyda”, zei FNP’er Cor Jonkman. ,,Kisto dy net?” Nee, Lyda Veldstra kende ik niet. Even later (ik stond verderop) zwaaide Cor en wees op een verbaasde blonde vrouw naast hem. ,,Dit is se! Dit is Lyda”, riep hij boven het geroezemoes uit. Dat weten we dan maar weer, maar zo nadrukkelijk moet je Levend Facebook niet spelen, vind ik.
Tenslotte doken Frits Wester, Diederik Samsom en Sybrand van Haersma Buma op. Mark Rutte ontbrak (zijn partij moet met een zetel minder toe). Geeft niet echt, want beroemdheden zijn makkelijk, haast iedereen heeft ze goed, ze leveren nauwelijks punten op.
<|endoftext|>
In vier gemeenten, waarvan drie in Friesland, wordt vandaag gestemd over de gemeenteraad. ,,Ik weet echt niet waar ik op moet stemmen”, zeiden allerlei mensen. Als ze al wisten dat er gestemd wordt. Een kleine rondvraag op het filmfestival leerde me dat niet iedereen dat weet. Hooguit was het opgevallen dat Rutte en Samsom hier steeds opdoken, maar op hen kun je weer niet stemmen.
Dus je vraagt je af of de opkomst groot zal zijn. Gerrit Voerman voorspelde maandagavond in Leeuwarden van niet. Hij zal
vast gelijk hebben, want hij is hoogleraar Ontwikkeling en Functioneren van het Nederlandse en Europese Partijstelsel aan de Groninger universiteit.
Hij had cijfers bij zich. In 2006 kwam in Leeuwarden 56 procent van de stemgerechtigden opdagen. In 2010 waren het 50 procent. Toen er nog opkomstplicht was, het laatst bij de verkiezingen van 1966, was dat nog 93 procent. Na de afschaffing daalde dat langzaam, in de jaren negentig sneller.
Het Democratisch Vermoeidheidssyndroom noemt schrijver David van Reybrouck dat, in het boekje met de pakkende titel ‘Tegen verkiezingen’. Daarin zegt hij dat stemmen wordt overschat. Dat verkiezingen voor democratie worden aangezien. Dat mensen menen dat je alleen een goede volksvertegenwoordiging krijgt als ze naar de stembus gaan.
Terwijl het een systeem in de hand werkt van beroepspolitici die op van alles reageren omdat dat goed is voor hun populariteit. Het soort waarvan de Schotse komiek Billy Connolly ooit zei: ,,Ga niet stemmen. Daar moedig je ze alleen maar mee aan.”
Ondanks het afnemend aantal stemmers is er een permanente verkiezingskoorts ontstaan, waarin het gaat om aandacht van kranten, tv of liefst twitteraars en facebookers. Van Reybrouck pleit daarom voor een systeem met deels gekozen bestuurders, en deels bestuurders die geloot zijn. Dat klinkt gek, maar aan de hand van historische voorbeelden betoogt hij dat loten democratischer is dan stemmen, lotelingen niet aan het pluche plakken en minder gevoelig zijn voor corruptie.
Loten dus. Het zou heel interessant zijn – maar voor vandaag is het te laat.
<|endoftext|>
Het is, geloof ik, nog niet eerder voorgekomen dat het Noordelijk Film Festival geopend en gesloten is door de Leeuwarder Courant. Ik spreekstalmeesterde woensdag de opening en collega Kirsten van Santen reikte zondag de LCpublieksprijs uit. Tussendoor draafde ik nog een paar keer op, voor een gulle beloning van consumptiebonnen die trouwens zo op waren. Anderen ruiken dat je een stapeltje hebt. Oh ja, en een bos bloemen.
In de ogen van sommigen, ik sprak er een op het festival, is
dat erg. Zij ruiken de muffe walm van vriendjespolitiek en vragen zich af wat er zo overblijft van de onafhankelijke pers. Waar de ruimte voor kritiek is gebleven, als twee van die instituten elkaar zo de bal toespelen.
En ik zal u vertellen: het is ook vriendjespolitiek, in elk geval van mij. In de eerste plaats omdat weinig opweegt tegen de sensatie van het zien van een goede film op een groot doek, met goed geluid, in een verduisterde zaal. En in de tweede plaats omdat ik beide instituten een warm hart toedraag. Van mij mogen ze nog heel lang bestaan, als ze ongeveer blijven bieden wat ze nu bieden en dan steeds beter en interessanter. Dat voortbestaan is niet vanzelfsprekend, want alles kan stuk.
Dat deze krant onder druk staat en als hij niet oppast, wie zal het zeggen, over een jaar misschien wel een of ander algemeen blad is voor het hele Noorden en een stukje polder, zal u wel ter ore zijn gekomen. Misschien is het straks een lollige website, mensen voorspellen dat vaak. Dat het filmfestival in zwaar weer zit en er hard aan moet trekken om te vernieuwen wist u ook wel. Misschien is dat straks ook een website.
Dat keer je natuurlijk niet door als krantenman de opening van het filmfestival aan elkaar te praten. Maar dat je op de een of andere manier beter bezig bent als je het niet doet en in je eigen kraam blijft zitten, daar geloof ik niks van.
<|endoftext|>
Het Noordelijk Film Festival begon woensdag met ‘La grande bellezza’, een rijkgevulde, dromerige film over het societyleven in Rome, anno nu.
Mijn linkerbuurvrouw verzuchtte na afloop dat ze zo dolgraag weer eens naar Rome wil. Mijn rechterbuurvrouw wees aan van waar in de Engelenburcht het uitzicht over de Eeuwige Stad zo prachtig was geweest.
De film gaat over de oudere jetset in die stad, die heen en weer reist tussen party’s en kunstmanifestaties, want elke
avond is er wel iets. Aan het begin is er een feest vanwege de 65-jarige verjaardag van de hoofdpersoon, schrijver-journalist Jep Gambardella. En wat een feest! Het is schunnig, luid, uitbundig. Iedereen danst op een dakterras op een remix van ‘A far l’amore comincia tu’. Cocktails glinsteren in het neonlicht van een Martini-reclame verderop.
Die Gambardella is een onvermoeibare, scherpzinnige en elegante man, die bedachtzaam door Rome wandelt en alles met een milde glimlach beziet. Hij woont in een appartement waarvan het dakterras uitkijkt op het Colosseum. Ook daar zijn voortdurend gasten en borrels. Allemaal oudere mensen, met meer verleden dan toekomst. ,,Het enige wat we nog kunnen doen, is elkaar gezelschap houden en grapjes maken”, zegt Gambardella berustend. En hij steekt nog een sigaret op.
Na de film was er een borrel in de foyer van de Harmonie, want dit was de opening van het Filmfestival. De oudere jetset was ruim vertegenwoordigd. Je kon zo de mensen aanwijzen die in de film niet hadden misstaan. Zelfs Geert Mak was er, de journalist-schrijver die twee jaar terug zijn 65ste verjaardag heeft gevierd. ,,Ik heb nog consumptiebonnen”, zei iemand tegen hem. ,,Wil je nog een wijntje?” Vooruit maar, eentje dan.
Na al die artistieke bungabungafeesetjes uit ‘La grande belleza’ was dit een beetje mager. Eén bar ging na een half uurtje al dicht. De jonge garde stond buiten te roken. Om een uur of elf waren de meeste genodigden naar huis, want morgen is er weer een dag. Het societyleven in Leeuwarden, anno nu. We moeten hoognodig eens met zijn allen naar Rome.
<|endoftext|>
De Sint Nicolaas die elk jaar te paard door Hollum rijdt heeft een nieuwe baard nodig. Ieder jaar wanneer Sint wordt opgemaakt ergeren de kapsters zich zodra de baard uit de doos komt. Het is een woest krullend geheel. Een snorpunt steekt recht naar voren.
Mij stoort het niet, maar ik zie de baard dan ook enkel als er ergens een spiegel hangt.
Ik meldde me maandag bij een delegatie van drie Amelander dames voor een baardenkeuring in Harlekino, een kostuum-
en feestartikelenwinkel in Leeuwarden. Omdat ik wat te laat was, had de man van de winkel zichzelf al een baard omgehangen, zodat hij op een grote kabouter leek. Zijn vrouw bracht hem een kop thee.
,,Verkoopt u nog wel zwartepietenschmink?”, vroeg ik.
,,Ook wel blauw en groen”, zei de man.
,,De meeste mensen trekken zich er niets van aan hoor. Die doen gewoon een zwarte Zwarte Piet”, zei zijn vrouw.
De baardenkeus was al teruggebracht tot twee exemplaren, een van kunststof en een van buffelhaar, die vijf keer zo duur is. ,,Daartussenin heb je ook baarden van yakhaar”, zei de man. ,,Misschien dat jullie die hadden, die zijn nogal stug. Jammer dat jullie die baard niet even hebben meegenomen.”
,,Nee daar hebben we niet aan gedacht”, zeiden de vrouwen. ,,Hij was wel stug, want er zit één dwarse krul in de snor die we er gewoon niet uit kunnen krijgen.”
Dat bracht de man op een idee. ,,Het is de ST-60”, zei hij tegen zijn vrouw.
,,De ST-60”, knikte zij en ze trokken een zorgelijk gezicht. Misschien wisten ze niet dat er nog mensen bestonden die zo’n ding hebben en hadden ze medelijden met ons.
,,Je kunt proberen hem droog in de vriezer te leggen, met krulspelden erin”, adviseerde de man. ,,Ik heb het zelf nooit gedaan, maar wel eens van iemand gehoord.”
,,Dan heb je straks een reservebaard”, voegde zijn vrouw toe.
De keus voor de nieuwe was snel gemaakt. Ik zal niet vertellen welke het is geworden, maar het is in elk geval geen ST-60.
<|endoftext|>
Bij de heropening van de Burgemeester Walda School in Nes raakte ik aan de praat met een vriendelijke oudere heer die me enigszins bekend voorkwam. Hij herkende mij meteen. Hij was een oud-leraar van de school en ik heb daar een jaar op gezeten. Oud-leraren, dat merk je altijd weer, hebben een fabelachtig geheugen.
Al pratend probeerde ik uit te vogelen wie ik voor me had. Wonderlijk, hoeveel je je van zo’n schooljaar herinnert, terwijl het maar kort is geweest. De meest legendarische leraar uit
die tijd had ik zelf niet, zei ik glimlachend, maar ik moest wel naar hem toe als ik iets op mijn kerfstok had. Die heette Moll. ,,Dat ben ik”, zei hij. Ik bekeek hem beter. Van Moll (leraren hadden in die tijd geen voornamen) had ik een totaal ander beeld, streng met donker haar en priemende ogen achter dikke brillenglazen. Klopt voor geen meter.
,,Moll met dubbel L”, zei ik. ,,U stond erom bekend dat u dat altijd zei.”
,,Dat peperde ik brugklassers in”, zei hij. ,,Ik schreef mijn naam op het schoolbord en onderstreepte de tweede L. ‘Dubbel L’, zei ik dan, ‘wee je gebeente als je dat vergeet’.”
,,Was u echt zo streng?”, vroeg ik.
,,Als er regels waren, vond ik dat die zonder aanzien des persoons moesten worden toegepast”, zei Moll. ,,En ik had een goede manier bedacht om de schooljongens te straffen. Die liet ik zaterdagochtend terugkomen. ‘Maar dan moet ik voetballen’, protesteerden ze. ‘Dan wordt er niet gevoetbald’, antwoordde ik. Er belden wel eens ouders over op, die zei ik hetzelfde.”
Hij vertelde dat hij in 1995 met pensioen was gegaan.
,,Mist u het ook?”, wilde ik weten.
,,In het begin wel”, bekende hij. ,,Dan was ik hierachter op de tennisbaan en hoorde ik iemand met een brommer over het schoolplein rijden. ‘Die pak ik straks nog wel even’, dacht ik dan automatisch.”
Toen liep prinses Beatrix pal bij ons langs. Ze keek Moll aan en zei ‘Hai’. Echt waar. Oudkoninginnen hebben ook een fabelachtig geheugen.
<|endoftext|>
‘Erik (of het klein insectenboek)’ heb ik zo lang niet gelezen dat de bladzijden er bijna uitvielen toen ik het uit de kast pakte. Vandaag begint ‘Nederland Leest’ en krijgt elk bibliotheeklid en elke scholier het boek van Godfried Bomans. Zouden ze het leuk vinden, vroeg ik me af.
Erik belandt in de wereld van een weilandschilderij en praat daar met de insecten. Het gesprek met de wespen is me altijd bijgebleven, omdat ze dingen zeggen als ,,men is het, of men is het niet”. En daar
lang op doorgaan: ,,Is men het dan is men het ook, maar is men het niet, welnu, dan is men het ook niet.Enwordt men het ook niet, wat men ook doet en wat men ook probeert.” Van die humoristische Bomansgesprekken.
Maar misschien vinden mensen dat nu wel ouderwets. Je hoort nooit iemand over Bomans. Daarom even bijgepraat met Leeuwarder Bomansverzamelaar Gerrit Bosch. Ook hij heeft ‘Erik’ net herlezen, al is het niet zijn favoriet. Hij heeft meer met Bomans’ sprookjes en ‘Kopstukken’.
,,‘Erik’ is niet ouderwets”, zegt Bosch streng. ,, Men hoort dit vaker. Pas nog werden docenten Nederlands geïnterviewd die dat ook zeiden. Zij weten niet beter. De gesprekken met die dieren in het boek zijn van alle tijden. Zulke figuren kom je nog steeds tegen. In feite is het boek tijdloos.”
,,Sterker nog. Zou niemand dit boek uit 1941 kennen en zou het nu worden uitgegeven, onder een andere schrijversnaam, dan zou geen lezer het ouderwets vinden”, zegt Bosch.
Dus na de actie ‘Nederland leest’ komt Bomans weer helemaal terug?
,,Er zal even een opleving zijn in november, maar daarna zakt het weer weg. Net als bij Carmiggelt, en Couperus, en Reve. Zo gaat het.”
Behalve bij Bosch zelf, die nu op pad moet om de vier bibliotheekuitgaven (elk met een ander bandje) en die van de Grote Letterbibliotheek van dit tijdloze boek binnen te halen. De luxe uitgave niet. ,,Want zo luxe vind ik die niet, ik verzamel niet alles.”
<|endoftext|>
Bomen hebben een verborgen agenda. Meestal merk je er niks van, maar op een dag als maandag valt het ineens op. Als het flink stormt, storten de bomen zich bij voorkeur op geparkeerde auto’s of belendende panden.
Zoiets vraagt een zorgvuldige voorbereiding, want het kan maar één keer en dan moet het goed. Bomen zijn geduldig, ze nemen er alle tijd voor, een jaar zegt ze niks. Die tijd houden ze bij, dat kun je zien als je de stam doormidden snijdt.
Aan de krantenfoto’s te zien
hebben ze het op de duurdere automerken gemunt. Hoe ze daar als boom van op de hoogte zijn? Daar zouden mensen die met bomen praten wel eens een rol in kunnen spelen. Waarschijnlijk geven die merken en dagwaardes door. Het motief van de bomen is minder duidelijk. Misschien is het voor de lol - een paar bomen offeren zich op en de rest heeft er jaren plezier om. Misschien is het frustratie omdat ze niet kunnen bewegen.
Het kan ook wraak zijn, in de al eeuwen durende strijd tussen boom en mens. Die strijd is er echt. Maandag in Leeuwarden werden vliegensvlug zes linden op de Eewal gekapt, nadat er een op een Passat was gevallen. De storm was nog niet gaan liggen of de kettingzagen loeiden al.
Het zou ook anders kunnen, denk je als je die bomen ziet liggen met zo’n dikke kluit eronder. Overeind takelen, terugduwen, stutten, snoeien, klaar.
Zo simpel is dat niet, weet ik nu, want dat heeft boomkenner Maurits Zeinstra uit Friens me verteld. ,,Se bliuwe dan ynstabyl”, zegt die. Mooi worden ze na het snoeien evenmin: ,,Se krije in rare foarm”. En tenslotte is het een dure operatie, want wil je de kluit weer netjes onder de klinkers krijgen, dan moet de boom er helemaal uit, het gat uitgediept en dan alles terug.
Omdat wij, mensen, nu eenmaal minder geduld hebben dan bomen en er maandag een heleboel plat gingen, gaat de kettingzaag erin. Hier komt een keer een reactie op, maar dat kan nog jaren duren.
<|endoftext|>
Bij slagerij Bakker zijn ze erg in Cambuur. Niet eens slager René Bakker zelf zozeer, maar de knecht (als dat nog zo heet). Die draagt onder zijn bedrijfskleding soms een Cambuurshirt. Zaterdagmiddag deed hij een voorspelling over Cambuur - Utrecht.
,,Het wordt vanavond 3-1”, zei hij. ,,Ik weet het zeker.”
,,Nou”, zei ik. ,,Dat moet ik nog zien.” Niet omdat ik verstand van voetbal heb, maar om toch de indruk te wekken dat ik er een mening over heb.
,,Ik wil er wel een wedje om maken”, zei hij gretig. ,,Wat
zetten we er tussen, een krat bier?”
De slager mengde zich in het gesprek. ,,Ja, nu moet je ook inzetten”, daagde hij uit.
Dit ging me te hard. ,,We zijn hier niet in het casino”, zei ik resoluut. ,,Tweehonderd gram rundergehakt graag.”
’s Avonds won Cambuur met 3-1. Ik ben door het oog van de naald gegaan.
Zondag nam ik deel aan een wijnspijswandeling - een tocht met een stempelkaart langs negen restaurants waar je overal iets krijgt met een ‘bob-wijntje’. Dat is restaurantjargon voor een half glas wijn.
Een oud-klasgenoot organiseert dat al een paar jaar in allerlei steden. Dit was de eerste keer in Leeuwarden. Er waren 92 deelnemers. ,,Dit is de kleinste die we ooit hebben gehad”, zei hij. ,,Maar de restaurants zeiden allemaal: ‘Dat heb je in Friesland’.”
Aan ons heeft het niet gelegen. Wij waren een groepje met nog wat oud-klasgenoten van de voormalige Rijks-HBS aan het Zaailand.
Een van de restaurants was Eindeloos, van kok Willem Schaafsma. ,,Die kok is vast de zoon van wiskundeleraar Jan Schaafsma”, zei een van ons bij het napraten. ,,Die later wethouder van Leeuwarden is geworden. Ik weet het bijna zeker, hij leek er echt op.”
Ik twijfelde. Omdat we er zo niet uitkwamen, heb ik het restaurant gebeld, moedig geworden door negen bob-wijntjes en een afzakkertje. ,,Nee hoor”, zei Willem Schaafsma. ,,Ik kom niet eens uit Leeuwarden, maar uit Dokkum.”
Daar had ik dus weer wel een krat bier tussen moeten zetten.
<|endoftext|>
Geweldig nieuws! Het nieuwe Asterix-album, dat donderdag is verschenen, is niet slecht! Het eerste stuk van ‘Asterix bij de Picten’, in het dorpje van de Galliërs, is zelfs meesterlijk en herinnert aan klassieken als ‘De ziener’ of ‘De intrigant’.
Dat is een opluchting, want al sinds 1977 gaat het bergafwaarts met Asterix en Obelix. Toen overleed schrijver René Goscinny. Tekenaar Albert Uderzo ging in zijn eentje door. Stop nou toch, wilde je hem na elk deel toeschreeuwen. Verpruts je erfgoed niet zo. Je hebt ‘Het
eerste legioen’ gemaakt. ‘Asterix en de Helvetiërs’. En dat prachtige album over Corsica.
Maar helaas. De verhalen werden steeds infantieler, er doken zelfs buitenaardse wezens op. Dankzij reclamecampagnes verkochten die albums goed, maar het was rommel. Tegen de Romeinen hadden de onoverwinnelijke Galliërs altijd moedig weerstand kunnen bieden, maar tegen de druk van de commercie helpt geen toverdrank.
In 2011 kondigde Uderzo aan, dat anderen de serie zouden voortzetten. Jean-Yves Ferri als schrijver, Uderzos medewerker Frédéric Mébarki als tekenaar. Mébarki kon de druk niet aan, zodat snel een andere tekenaar gevonden werd, Didier Conrad.
Twee nieuwelingen. Uit hetzelfde geboortejaar als Asterix, die met hem zijn opgegroeid en die nu een boek maakten met een ijzersterk begin, in het dorpje waar een Pict (een Schot) belandt. Alle vrouwen vallen op zijn kleine neusje. Subtiel: de striptekenstijl van Asterix, de ‘school van Marceline’, staat bekend om de personages met grote neuzen.
Als ze naar Schotland vertrekken zakt het wat in. Er wordt met boomstammen gegooid, het monster van Loch Ness duikt op en er is een verkiezingsstrijd die in ‘De strijd van de stamhoofden’ ook al eens is gedaan. Misschien is dat nog een restje Uderzo, want de 86-jarige schepper las natuurlijk mee. Hij tekende zelfs, de Obelix op de voorpagina is van hem.
Maar het is geen slecht boek. En Ferri heeft aangekondigd dat het volgende verhaal zich helemaal in het dorpje af zal spelen. Er zou in Asterix nog best een nieuwe klassieker kunnen zitten.
<|endoftext|>
Piet Kloppers schreef in 1931 ‘In het tooverrijk der film’, dat ik kocht vanwege het hoofdstuk ‘Negerfilms’.
,,Na de neger-revues en het negertooneel zullen de blanken zich vermaken met negerrolprenten, die immers zooveel gemakkelijker verzonden kunnen worden dan gezelschappen negers en negerinnen, die last hebben van het klimaat en van de keuken in kille, lage landen.”
Dat had te maken met de geluidsfilm. ,,Want de neger, die gewoonlijk veel humor heeft, en meestal goed kan dansen, kan
dikwijls ook goed zingen”, schreef Kloppers. ,,Negerfilms zijn gewoonlijk uitstekend van klank, dank zij de diepe, volle stemmen der negerartiesten, wier geluid zich, als zij zingen althans, goed leent voor weergave middels de microfoon, gelijk hun uiterlijk, donker, met het wit der oogen en der tanden in zonderlinge tegenstelling, zich altijd gelukkig aanpast bij het zwart-en-wit van de film.”
,,Hetzelfde geldt voor het dansen, want dansen zit den negers in het bloed, het lijkt wel of een negerkind leert dansen nog voor het leert loopen, en als er bij godsdienstige samenkomsten psalmen worden gezongen, ontdekt de zwarte jeugd er een rhytme in, de voeten beginnen te schuifelen, de moeders moeten hun jongens terecht wijzen, en met een onheilspellend gebaar hun aandacht vestigen op de plechtigheid van het ogenblik, voor zij stil kunnen staan om te luisteren naar de vermanende stem van den zwarten prediker, die er zonder doekjes om te winden, de hel en den hemel tegen elkaar uitspeelt, tot zijn gehoor in trance komt, en met gerekte handen de zaligheid zoekt.”
Juist omdat je dat nu niet meer zo zou schrijven is het vermakelijk. Van de neerbuigende, racistische toon is Kloppers zich nooit bewust geweest. Die heeft van die films genoten en ze herkend als een genre met eigen regels.
Zoals we Kloppers nu lezen, zo kijken we, is me wijsgemaakt, over dertig jaar terug op Zwarte Piet. Die verdwijnt, vanwege het racisme.
We gaan het zien. De negerfilm is nooit verdwenen, hij wordt alleen niet meer zo genoemd. En racisme is er nog steeds.
<|endoftext|>
Het is goed te begrijpen wat iemand bezielt die bij een brand gaat kijken. Een mengeling van nieuwsgierigheid, ontzetting en zelfs hulpvaardigheid. Heel menselijk en niks verkeerds aan, zo lang ze niemand in de weg staan. Als het om iets huiveringwekkends gaat als de brand van zaterdag komt daar nog medelijden bij met die man van 24 en zijn afschuwelijke lot.
Wat iemand bezielt om mensen die bij de brand gaan kijken voor ‘ramptoeristen’ uit te maken, is minder te begrijpen. Het woord is opzettelijk negatief, om anderen weg te kunnen zetten als onnozelaars met het morele benul van een pissebed. Wie een ander voor ‘ramptoerist’ uitmaakt, zet zichzelf op een voetstuk: ‘Ik ben niet zo. Ik doe daar
niet aan. Ik ben een beter mens door thuis te blijven.’
Samuel Pepys bleef gelukkig niet thuis. Hij was een Brit uit de zeventiende eeuw, aan wiens dagboek we een levendige beschrijving danken van de grote brand van Londen in 1666, die drie dagen heeft geduurd. Vanaf een boot zag hij hoe arme mensen zich op de oevers verdrongen en hoe – gek detail – duiven soms zo lang in raamkozijnen en op balkons bleven zitten dat ze met brandende vleugels omlaag stortten.
Die brand was begonnen in de bakkerij van Thomas Farriner, die zijn oven niet helemaal gedoofd zou hebben. Dat ontkende de bakker later. ,,A strange thing, that so horrid an effect should have so mean and uncertain a beginning’’, schreef Pepys. Vreemd, dat zo’n gruwelijk gevolg zo’n klein, onduidelijk begin heeft. Hij had het ook over Leeuwarden kunnen zeggen, waar de brand begonnen schijnt te zijn met een vonk uit een stofzuiger.
Pepys zou nu voor ramptoerist zijn uitgemaakt. Net als de mensen die zaterdag de brandweerlieden onvermoeibaar zagen strijden met vlammen die uit het dak sloegen. Of die zondag na een blik op de ruïnes anders kijken naar de Leeuwarder binnenstad, met die stegen en dicht op elkaar staande huizen. Een goede ramptoerist let op en leert, net als Pepys. Thuisblijvers weten alles al.
<|endoftext|>
Nooit ben ik zo’n filmliefhebber tegengekomen als Henri Vlek. Zijn boerderij aan de Hegebuorren in Hallum was volgestouwd met videobanden en hij wist waar ze alle 37.000 stonden. Echt waar. Ik heb het getest door hem zomaar wat titels te vragen, waar hij bijna zonder nadenken recht naartoe liep. Hij had het zelfs door als je een film stiekem weghaalde. Een echte antiquair met videobanden.
Wie zocht naar een onbekende film kon bij hem en zijn bedrijf Harry’s Game terecht. Of
hij bezat de film zelf, of hij wist wie hem had. Hij was er trots op dat mensen die het halve land al hadden afgezocht naar die ene onbekende film met Willeke van Ammelrooy en Telly Savalas (‘L’assassino... è al telefono’, uit 1972) bij hem slaagden. Thuis heb ik nog zijn videoband liggen van ‘Daniel’, een vermakelijke Nederlandse film uit 1971.
Maar de videoband is uitgeraakt. Rond 2005 haalden de meeste winkels hem uit de schappen, maar niet bij Henri Vlek. Videotheken die banden wegdeden, vond hij niks. ,,Dat zijn geen filmliefhebbers”, zei hij. ,,Ze hebben geen verstand van films, alleen maar van de kassa en de computer. Als je er vraagt om ‘The third man’ staart zo’n meisje je aan en zegt: ‘Is dat een cowboyfilm of zo?’.”
Al die filmkennis en filmliefde is nu verloren, want Henri Vlek is woensdagnacht overleden in een verzorgingshuis in Rosmalen. Hij had drie hersenbloedingen gehad. Na de eerste was hij zo goed hersteld dat hij weer terug kon naar zijn videobanden. Wel moest hij af en toe voor revalidatie naar Bornia Herne in Leeuwarden en daar werd hij door een tweede getroffen. Een jaar geleden verhuisde hij naar Rosmalen, niet ver van zijn zuster.
Nu staan zijn films nog in Hallum als een stil monument voor de videoband. Daar is het nu echt mee afgelopen. Het is voor Henri Vlek te hopen dat zijn nalatenschap bekeken en gesorteerd wordt door een filmliefhebber, op zijn minst iemand die weet dat ‘The third man’ geen cowboyfilm is.
<|endoftext|>
‘Mooi he? Dit is een kastje van mijn oma. Ik ga het lakken’, zei Menno jaren geleden, toen hij bij ons op de studentenflat was komen wonen.
Een van de eerste cursiefjes die ik voor deze krant schreef ging daarover. Want het kastje was een onding met een bijna magisch overlevingsinstinct. Donkerbruin hout, twee hogere stukken aan weerszijden met glazen deurtjes, open boekenplanken ertussenin. Als er een naam voor deze meubelstijl is, hoef ik die niet te weten.
Elke keer als Menno verhuisde moest dat k*tkastje mee. Je had er nergens houvast aan. Stond je net in de bocht van een toch al smalle trap, dan lieten de anders altijd stabiele schappen los en of klapten de deurtjes open.
Uiteindelijk vertrok Menno naar de Verenigde Staten. Het kastje schonk hij aan Jan, die in Amsterdam is gaan wonen. Je neemt aan dat zo’n ongewenst meubel dan vanzelf verdwijnt. Je laat het ergens achter of schenkt het aan een studerend neefje. Maar niet dit hardnekkige kastje van oma, dat steeds met Jan is meeverhuisd.
Op het laatst stond het in een berging op het Java-eiland, maar nu niet meer. Jan heeft het naar de vuilstort gebracht, schreef hij vorige week. Het was tijd voor het kastje om naar oma terug te keren, als het ware.
Toch gaf het kastje het niet zomaar op. ,,Ook bij de vuilstort had het een vreemde aantrekkingskracht op het dienstdoende personeel”, beschrijft Jan. ,,Bij inspectie zeiden ze: ‘Oh, maar dat is geen spaanplaat, dat is echt handgemaakt eiken. Dat moet u bij de afdeling Kan Nog Gebruikt Worden zetten’.”
Zo sterk werkte dat kastje in op zwakke geesten. Maar toen ze het naar die afdeling toe wilden dragen vielen de planken naar beneden, het deurtje knalde rinkelend op de grond, het stortte al met al zo in dat zelfs de man van de vuilstort er niks meer in zag.
Jan stuurde een foto mee als bewijs. Het kastje van oma is nu echt dood.
<|endoftext|>
De conducteur was kalm maar resoluut. Een Duitser. Ook de vrouw was redelijk, diplomatiek zelfs. Iranees, gok ik.
Het was in de trein van Frankfurt naar Amsterdam. Twee jongens en vier verzorgde vrouwen waren ingestapt. De jongens speelden met mobieltjes, de vrouwen hadden zich genesteld voor een gesprek. Het woord ‘Amsterdam’ klonk. Een van hen, met een vest met gouden lovertjes, werd mama genoemd. Af en toe streek ze zuchtend over haar gezwollen enkels.
Toen de conducteur kwam, bleken hun kaartjes zoek. ,,Maar we zijn ermee uit Fribourg gekomen”, zei de vrouw die het woord deed, de enige zonder hoofddoek. ,,Kann sein”, zei de conducteur, ,,maar ik moet ze toch zien.”
Alle tassen gingen overhoop. ,,Kunt u niet in uw computer opzoeken dat we die kaartjes hebben laten zien?”, probeerde de vrouw. ,,Nee, dat kan ik niet”, zei de conducteur. ,,Maar ik heb de tijd.”
,,Wat als we ze niet vinden?”, vroeg de vrouw. ,,Dan moet u bij mij nieuwe kopen”, zei de conducteur. ,,Ze zijn €75 per stuk. Voor zes personen is dat €450.”
,,I pay two times!”, zei de moeder en hief haar handen omhoog. ,,Wacht even”, zei de vrouw. ,,Wat als we nieuwe kaartjes kopen en we vinden de onze alsnog?” ,,Dan heeft u vijf minuten na aankoop de tijd om ze in te ruilen”, zei de conducteur.
,,En daarna?” ,,Dan kunt u het bij de Kundendienst proberen”, stelde hij voor. ,,Maar ik weet niet of dat lukt.” De vrouw gaf hem een stapel bankbiljetten. ,,I pay two times!”, herhaalde de moeder.
Een andere vrouw slaakte een kreet en trok de kaartjes uit haar jaszak. ,,Ik had bijna op de knop gedrukt”, zei de conducteur.
,,Ik had het toch gezegd!”, zei de vrouw, duidelijk opgelucht dat ze niet als twijfelachtig te kijk stond. ,,Dank u dat u zo kalm bleef”, zei ze. ,,Dat is toch geen punt”, zei de conducteur. ,,Een goede reis nog.”
Het was spannend geweest en toch beschaafd gebleven. Het gesprek erna ging weer over Amsterdam, maar klonk ronduit opgetogen.
<|endoftext|>
De Friese literatuur heeft het druk met andere dingen. Maar eigenlijk had vandaag ‘De smearlappen’ van Anne Wadman in zijn geheel voorgelezen moeten worden. Als eerbetoon.
Want dat Friese schandaalsucces verscheen precies vijftig jaar geleden, tijdens de Friese Boekenweek. Wadman had het, na wat valse starts, in een paar dagen op Ameland geschreven en het lag nu voor 3 gulden 50 in de winkel. De eerste ingezonden stukken waren er al een paar dagen later. Eerst over de vorm van het boek – een pocket, wat
niet mooi gevonden werd. En toen over de seks. Mensen vonden het obsceen en pornografisch. Het pocketuiterlijk was volgens sommigen ,,noch fierstente goed” voor zo’n vuile bende.
Daardoor liep de verkoop als een tiet. Vijf edities in twee jaar; zo’n 6500 exemplaren, wat veel is in de Friese literatuur. Ook de Nederlandse vertaling vloog weg, want iedereen wilde weten waar de Friezen zich zo druk over maakten.
Een Telegraaf-journalist reed de Afsluitdijk over voor een paginagroot artikel over Wadman, die met zijn ‘boerenroman’ in Friesland ,,de erotische taboes had doorbroken”.
Dat valt een halve eeuw later nogal mee. Weliswaar haalt een christelijke schoolmeester al op pagina vier zijn lul uit de broek om die vast te laten houden door zijn scholiere, Eelkje Lyklama Taconis. Maar daar kijkt geen mens meer van op nu smeerlappen bijna dagelijks in de krant staan.
Het ingehouden sarcastische boek gaat over boerendochter Eelkje, die door de meesten en vooral haar stuurse vader als onnozel wordt gezien en dat eigenlijk ook is. Die vader doet aan genealogie, zodat zelfs het Genealogysk Wurkferbân destijds liet weten er weinig waardering voor te hebben.
Hun fout, want het is een goed en prettig lezend boek, filmisch zelfs. Ook voor aangeleerd-Frieslezers zoals ik, die woorden als ‘eptich’ en ‘smjunt’ niet meteen paraat hebben. Ik heb het boek geleend, maar het staat ook gratis op de site www.dbnl.org. En eigenlijk had het vandaag in zijn geheel voorgelezen moeten worden, om het de aandacht te geven die het verdient.
<|endoftext|>
Friezen en Groningers mogen graag hun verschillen cultiveren door wederzijdse vooroordelen in stand te houden. Friezen zijn niet al te helder, wonen op een eilandje en spreken een rare taal. Groningers hebben een opgeblazen zelfbeeld, noemen alles wat ze doen ‘Van het Noorden’ en zijn gierig. Dat werk.
Kijk maar naar de moppen. ‘Het is roodwit en gaat terug in de tijd: de trein naar Leeuwarden’.
‘Een Groninger geeft een overlijdensadvertentie op bij het Dagblad. ‘Geziena is dood’, wil
hij als tekst, want het moet goedkoop. ‘De minimumprijs is voor acht woorden’, zegt de advertentieverkoopster. ‘Doe dan maar: ‘Geziena is dood en Renault Twingo te koop’.’
‘Een Groninger zit in een Fries café en zegt: ‘Ik ken een Friezenmop, wil je hem horen?’. De waard zegt: ‘Ik heb een zwarte band in karate, de man links naast je is jiujitsu-kampioen en de man rechts naast je is de sterkste man van Nederland. Wil je die mop nog steeds vertellen?’ ‘Nee’, zegt de Groninger. ‘Ik heb geen zin om hem drie keer uit te leggen.”
Over dat soort dingen moesten wij - redacteuren van de Leeuwarder Courant en van het Dagblad van het Noorden - ons dinsdag heen zetten in Bakkeveen, pal bij het drieprovinciepunt. Want deze krant en het Dagblad van het Noorden gaan meer op elkaar lijken en we moesten maar vast aan elkaar wennen.
Een fusie mag je het geloof ik niet noemen, maar na de veranderingen blijven vooral de regioredacties verschillend. Andere deelredacties, als sport, economie en cultuur, gaan verregaand samenwerken. Er is één algemeen hoofdredacteur. Als lezer wist u dat al, want het is in beide kranten aangekondigd en vorige week in NRC Handelsblad onderstreept.
Nu die Groningers. Ze vallen mee. Ik heb er als student tussen gewoond en het er levend afgebracht. Samenwerken moet te doen zijn, zolang we die verschillen, bedacht of niet, maar blijven cultiveren. Kent u die van die Fries die voor een Groninger krant schreef (of andersom)? Wij ook nog niet. Hopelijk wordt het lachen.
<|endoftext|>
Eens in de twee jaar komt Maria langs mijn deur. Daar is ze in 2010 mee begonnen en zondag was ze er weer. Ze is van hout, 77 centimeter hoog, het kindje Jezus op haar rechterarm houdt een appel vast. Ze draagt een blauw omslag en een kroontje. En ze verricht wonderen.
Daar stond dit beeld van Onze Lieve Vrouw van Leeuwarden, zoals het eigenlijk heet, in 1510 al bekend om. Bedevaartgangers met allerlei aandoeningen kwamen ervoor naar de Sint Vituskerk bij de Oldehove in Leeuwarden.
De bisschop droeg Groot Paars Jaarlijks werd het meegedragen in een processie, tot het verstopt moest worden tijdens de Tachtigjarige Oorlog. Katholieken waren niet meer in zwang en hun beelden al helemaal niet. Maar die processies zijn nu dus weer terug.
Even na drieën was aan de muziek te horen dat Maria in aantocht was. Omdat ik sinds een paar weken een hardnekkig hoestje heb, ging ik vol verwachting buiten staan. Je weet het maar nooit. Zelfs pausen verrichten wonderen, dat staat serieus in de krant.
De buurman was zijn auto aan het inladen. ,,Komt er een optocht?”, vroeg hij. ,,Er komt zo meteen een Mariabeeld uit 1506 voorbij”, zei ik. ,,En de bisschop van Groningen loopt erachteraan.”Hij haalde meteen zijn vrouw erbij. Een andere vrouw kwam bij ons staan. Ze neuriede mee met de aanzwellende muziek.
,,Bent u katholiek?”, vroeg ik. ,,Niet meer”, zei ze. ,,Maar ik weet het allemaal nog. Het is wel mooi, vindt u niet?”
Dat vonden wij ook. Er waren korpsen met vaandels, er werd gezongen, de bisschop droeg Groot Paars. Zo heet die kleur, ik ben eens op de vingers getikt omdat ik het roze had genoemd. Mensen in roodwitte gewaden zwaaiden met wierookvaten tot er geurige wolken in de straat hingen.
,,Krijgt u nu geen heimwee naar de kerk?”, vroeg ik de vrouw. ,,Helemaal niet”, zei ze. Ik vroeg niet verder, want je weet niet waar je dan aan begint.
Toen de stoet gepasseerd was, hoestte ik nog steeds. Misschien dat ik het over twee jaar nog eens probeer, maar ik geloof er niet echt in.
<|endoftext|>
Wie er vandaag eentje op neemt omdat het dierendag is, moet even nadenken voor hij zijn hond laat meedrinken. Want naarmate een hond meer drank krijgt, wordt hij seksueel minder actief. Geef je ze echter een klein beetje alcohol, dan is dat bij honden heilzaam tegen voortijdige ejaculatie.
Dat weten we dankzij onderzoek van Gantt uit 1952.
Een andere onderzoeker, G. Freund, vond in 1979 uit dat de meeste zoogdieren na het nuttigen van alcohol een kater hebben. Muizen en ratten hebben ‘Goudvissen, die reageren pas goed op drank’ na drankgebruik een stijve staart, hun vacht staat rechtop, ze rillen, lopen raar en hun tandjes klapperen. Ratten die voor hun geboorte al alcohol kregen, hangen gemiddeld langer aan de tepels van hun moeder.
Katten die na vijf weken ethanol ineens niets meer kregen, hadden verwijde pupillen, waren rusteloos en schrokken overal van. Honden net zo, terwijl ontnuchterde chimpansees geïrriteerd waren en zweterige handpalmen kregen. Allemaal tekenen dat ze zich na het zuipen niet echt senang voelen.
Al deze weetjes komen uit een Amerikaans boekje over ongewoon wetenschappelijk onderzoek, dat ‘Drunken goldfish’ heet. Want goudvissen, die reageren pas goed op drank.
Gooi maar eens alcohol in de viskom. Na zes tot acht minuten zwemt de goudvis gegarandeerd ondersteboven. We raden het niet aan, maar het is uw eigen goudvis en uw eigen drank. Een alcoholpercentage van 3,1 voldoet al, lager dus dan die van het gemiddelde pilsje.
Door zulk onderzoek weten we dat goudvissen onder invloed dingen vergeten. Maar goudvissen die licht aangeschoten zijn, leren wel sneller een kunstje (in een Y-vormig tunneltje een bepaalde gang kiezen, of kleuren herkennen). Sterker nog: als dronken goudvissen een kunstje hebben geleerd, herinneren ze zich dat alleen als ze opnieuw drank ophebben. Dat schijnt bij mensen ook zo te zijn – voor zover het om simpele dingen gaat.
En wie zich zorgen maakt over zijn ondersteboven zwemmende goudvis: terug zetten in schoon water en na een tijd zwemt hij als vanouds. Misschien heeft hij een kater, maar dat is voor goudvissen nou net weer niet onderzocht. Prettige dierendag.
<|endoftext|>
Scheikundige en hoogleraar Ben Feringa krijgt prijzen en beurzen voor onderzoek, heeft internationaal aanzien en twee jaar geleden stond zijn autootje ter grootte van een molecuul op het omslag van wetenschapsblad Nature, als een constructie van gekleurde balletjes.
Gisteravond was hij in het Oranje Bierhuis, waar een wetenschapscafé werd gehouden. Trots liet hij een filmpje zien, waarop een zwart dingetje, het leek wel een spinnetje of een flard stof, zich op een gele achtergrond bewoog, tussen andere zwarte
dingetjes door. Af en toe ploepte er iets uit dat een luchtbelletje leek.
,,Dit is mijn onderzeeër”, zei hij.
Hetwasechtzo.Hetkwamer op neer dat het een van atomen gebouwd dingetje was dat zichzelf voortstuwde op basis van suiker, en dat zuurstof afscheidde.
Hij keek ernaar alsof hij er meteen weer mee aan de gang wilde. Zo was zijn hele praatje over nanowetenschap, vol gretigheid om meer te weten. Ik wou dat ik zo’n scheikundeleraar had gehad.
Nanowetenschap onderzoekt alles dat kleiner is dan 100 nanometer, een nanometer is een miljardste deel van een meter. ,,Voor ons is de dwarsdoorsnede van een mensenhaar al onmetelijk groot”, zei hij. Nanotechnologie - dus techniek met gebouwde moleculen - wordt toegepast in zonnebrandolie, in lakken, in filters.
Iemand die zo met moleculen en wat ze doen bezig is, ziet vanzelf alles als machines. De menselijke cel is eigenlijk een verzameling kleine machientjes. En ook de plant, die met zijn blaadjes van zonlicht voedsel maakt, via fotosynthese. ,,En dat systeem vernieuwt zich elk half uur! Elk half uur! Stel je voor dat je zo’n auto had, die zichzelf elk half uur compleet zou vernieuwen!”
Zover is het nog niet, maar het is het onderzoeken en nabootsen waard. Dat denkt na Feringa’s enthousiasme iedereen uit het café. Temeer omdat hij eraan toevoegde dat de natuur weliswaar vernuftig in elkaar zit, maar niet efficiënt is. ,,Fotosynthese heeft een efficiency van slechts 1,2 procent”, schamperde hij.
De natuur is veel te snel tevreden.
<|endoftext|>
Fans leven in een eigen wereld, waar je niets van merkt als je er niet bij hoort. Nou ja soms wel, de voetbalfans waren dit weekeinde niet te missen, maar ik wil wedden dat de meesten de fans van One Direction zaterdag niet hebben opgemerkt.
Raar is dat niet, een paar weken geleden had ik er ook nog nooit van gehoord. Toch heeft die Engelse boyband, de Take That van nu, al 19 miljoen singles en 10 miljoen albums verkocht. Allemaal aan fans, dat wil zeggen: jonge meiden. Pas kwam er een film over ze uit. ,,Een
vrolijke film”, schreven drie fans uit Boazum me, die de vijf zingende jongens als ,,ondeugend, grappig en soms opstandig” laat zien.
Die vijf komen naar Nederland, voor concerten op 24 en 25 juni. Ze beginnen om zes uur in de middag, dus daarvoor zullen sommige fans moeten spijbelen.
Een jonge vader uit Midlum vertelde zaterdagmiddag dat zijn veertienjarige dochter een VIParrangement had gekocht. Zoiets kost €187. Daar krijg je dan wel een zitplaats en een cd bij.
,,Ik heb nog nooit een kaartje van €187 gekocht voor iets”, zei ik.
Staanplaatsen vielen af, legde hij uit, ze is niet lang. ,,En alle andere kaartjes waren al op. Ze had alle mogelijke volwassenen ingezet om te boeken zodra de lijnen opengingen. Mij werd zelfs opgedragen een American Expresscard te nemen, want daarmee kon je een dag eerder boeken. Dat heb ik niet gedaan.”
Het kaartje moet ze zelf verdienen, vertelde hij. ,,Ik ga dat niet 100 procent financieren. Ze zal hier bij de bollenteelt aan de slag moeten.”
,,Ga jij mee naar het concert om alles in de gaten te houden?”, vroeg ik.
,,Nee, ze gaat met een ander vriendinnetje. Ik ga me daar niet voor zoveel geld zitten ergeren aan rommel”, mopperde hij. ,,Het gebruikelijke rotzooitje van covers van oude liedjes en nieuwe simpele liedjes verpakt in semi-interessante mooie jongens.”
,,Durf je dat ook zo tegen je dochter te zeggen?”, wilde ik weten. ,,Ik doe niet anders”, zei hij.
<|endoftext|>
‘Je moet hem je droom vertellen’’, zei Aneta tegen de man die naast haar zat. ,,Dat vindt hij ----__---interessant.’’
Dit was in een Pools café waar iedereen op kleden en kussens zat. Heel relaxt allemaal. We hadden het over film en daar bleek de droom ook over te gaan. Pavel, de man naast Aneta, grijnsde en zei: ,,Zo interessant was die droom niet. Het was een nare droom. Hij speelde zich af in Afghanistan of in Pakistan, en daar waren verschillende groepen met elkaar in strijd. Mensen die meer met het Westen wilden
samenwerken tegen mensen die alles uit het Westen vreselijk vonden. En daar kwam die man, kom, hoe heet hij ook alweer, die acteur van James Bond...’’
,,Roger Moore’’, zei Aneta. ,,Het was Roger Moore’’, ging Pavel verder. ,,Hij was daar als spion, maar let op: zijn dekmantel was dat hij een acteur was die daar in een toneelstuk speelde. Alle andere dingen deed hij achter de schermen. En in dat toneelstuk was ook een vrouw, die voor haar rol een enorm hoge pruik en een blauwe jurk aan had. Die vrouw stuurde hij voor de première van het stuk de straat op. Daar werd ze aangevallen door mensen die riepen: ’The west is bad!’. Die schoten op haar pruik en die ging helemaal aan flarden. Het was vlak voor de uitvoering, dus er was geen tijd meer om het haar opnieuw in orde te maken. Daarom speelde ze de hele tijd met de kapotte pruik en aan het eind maakte ze er ook een buiging mee.’’
,,Even later liep Roger Moore op straat en kwam langs de muur van een grote gevangenis. Daar waren kleine raampjes ter hoogte van de stoep, waar vrouwen achter opgesloten zaten. Die gaven hem tussen de tralies door lakens, die hij voor ze moest verkopen. Daarmee konden ze geld verdienen voor de revolutie. Maar de vrouw die voor Roger Moore de lakens verkocht, hield een deel van het geld voor zichzelf. Zij vond handel belangrijker dan de revolutie, zei ze. En toen zei Roger Moore tegen haar: Dat is niet goed.’’
,,Hoe ging het verder?’’, vroeg ik, want Pavel zat inmiddels zo om zijn droomverhaal te grinniken dat hij gestopt was met vertellen.
,,Toen werd ik wakker’’, zei hij. ,,Droom je vaak van Roger Moore?’’, vroeg ik, want dat heb ik nou nooit.
,,Nee nooit. Roger Moore is een verschrikkelijke acteur, hij is de slechtste James Bond die er was. Er is maar een echte Bond, en dat is Sean Connery’’, zei hij. ,,Daarom was de droom ook zo eng.’’
<|endoftext|>
De ecogeografie is de studie naar de invloed van de omgeving op levende wezens. Dat klinkt geleerd, maar iedereen kan het. Piter Wilkens’ lied over Friese stamboekdijkschapen (,,Se dogge wier foar oare skiep net ûnder / mar se ha de linker en de rjochter poatsjes net gelyk’’) is daar een voorbeeld van. Net als de observatie dat mensen in de Wâlden klein van stuk zijn zodat ze beter tussen de houtwallen passen of dat Fransen meer schelden in het verkeer omdat ze slecht autorijden.
Ecogeografie speelt een grote
rol bij het begluren van andere hotelgasten tijdens het ontbijt. Waar komen ze vandaan? Waar kun je dat aan zien?
Het bracht ons in het Novotel van Katowice op de Regel van Bergmann.
Verderop zaten een gedrongen blonde man, een iets langere donkerblonde vrouw en twee ook al blonde jongens. ,,Ze komen uit Noorwegen”, zei een van ons. Zij onderbouwde het meteen: ,,Hoe verder je van de evenaar afgaat, hoe ronder de levende wezens worden en hoe kleiner de ogen en zo. Dat is om beter warm te blijven.”
Dit was de gekste theorie in tijden.
,,Helemaal niet”, zei ze. ,,Het is de Regel van Bergmann en die staat in alle biologieboekjes.” En verdomd: die regel bestaat echt. Hoe kouder de streek, hoe groter de wezens, daar komt hij op neer. Eskimo’s zijn dikker en breder dan mensen uit Sahelgebieden, en keizerpinguïns zijn bijna twee keer zo lang als hun soortgenoten van de Galapagoseilanden. Wie verder zoekt stuit op de Regel van Allen, die zegt dat uitsteeksels zoals oren en piemels juist weer kleiner zijn naarmate de streek kouder is, Maar waren dit nu Noren? Zij hield voet bij stuk, want ze hadden ronde lichaamstrekken en kleine oren.
Even later stond ik met ze in de lift. ,,Waar komt u vandaan?”, vroeg ik. ,,Uit Noorwegen”, zei de vrouw. ,,En u?” ,,Uit Nederland”, zei ik. ,,Dat dachten we al”, zei ze. ,,Nederlanders zijn lang, dan blijven ze boven water als het land onderstroomt.”
Ecogeografie: iedereen kan het.
<|endoftext|>
Polen zijn vriendelijke mensen en zo complimenteus over Nederland, dat ik ze hier in Katowice niet durf te vertellen dat Nederlandse kranten (ook deze) tegenwoordig suggestieve kaartjes afdrukken met vette rode pijlen die vanuit voormalige Oostbloklanden gericht zijn op ons kleine, weerloze landje aan zee.
,,Nederland is een prachtig land”, zei Maciek gisteravond in een hippe kroeg met Grand Theft Auto V op tv. Maciek is politieman en in zijn vrije tijd draagt hij een Manchester Citypet. Hij was al in Tilburg, Waal-
wijk, Eindhoven en Leeuwarden.
,,Als ik in Nederland kon werken dan ging ik het doen”, zei hij.
,,Maar Nederlanders zijn een beetje bang voor Polen”, zei ik voorzichtig.
Hij knikte bedachtzaam. Hij had me bij een stadswandeling al een wijk tegenover het hotel aangewezen waar ik niet door mag lopen. Als politieman komt hij er vaak en er is veel ,,criminal pathology.” Stelt niks voor, weet ik nu, want ik liep er toch door omdat het de kortste weg is.
Dat is het lastige van Polen. Als er iets negatiefs over hun land gezegd kan worden, staan ze zelf vooraan. Het is alsof het hele land ervan uitgaat dat het elk moment gebeurd kan wezen. Het Pools volkslied begint met ‘Nog is Polen niet verloren’. De folder van het Geschiedenismuseum van Katowice opent met een literair citaat: ,,En dat moeten al onze buurlanden ons gunnen – Polen zijn geen ganzen, omdat ze spreken kunnen”.
Ik vroeg Maciek naar iets dat ik twintig jaar geleden hoorde: dat door alle chemische industrie zoveel zwavel in de lucht zou zitten, dat niemand in Katowice zilveren sieraden droeg. Die lossen er gewoon in op.
,,Zilver lost niet op in zwavel”, verbeterde hij. ,,Het wordt zwart.” Hij kende het verhaal niet, maar wel iets ergers. Eind jaren zeventig hadden Japanse geleerden vastgesteld dat in Katowice door de vuile lucht geen leven mogelijk was.
Het leek me beleefd om nu iets afschuwelijks over Nederland te vertellen, maar ik kon niks van deze schaal bedenken.
<|endoftext|>
Schrijver Elmore Leonard overleed in augustus. Hij liet een forse boekenplank na aan misdaadverhalen en westerns, waarvan ook nog een flink aantal is verfilmd.
Hij liet ook een stuk na dat hij in 2001 schreef voor de New York Times. In tien nuchtere regels legt hij uit hoe je een goed boek schrijft. Of beter gezegd: hoe je als schrijver onzichtbaar blijft, want, vindt hij, ,,als het op schrijven gaat lijken, moet het opnieuw”.
Bij die regels zijn aardige als ‘gebruik niet te veel dialect’,
‘beschrijf personages, plaatsen en dingen niet uitgebreid’ en vooral ‘gebruik per 100.000 woorden proza niet meer dan twee of drie uitroeptekens’.
Heel raak is: ‘gebruik bij dialogen nooit een ander werkwoord dan zeggen’, en ‘gebruik nooit een bijwoord bij het werkwoord zeggen’.
Dat mag wat mij betreft ook gelden voor artikelen, want sommigen lijken er alles aan te doen om daarin het werkwoord ‘zeggen’ te omzeilen. Bij zinnen als ,,Het ging vandaag fantastisch’’, beoordeelde zij haar eigen prestatie of ,,Zo is het’’, wees hij alle tegenpraak resoluut van de hand haak ik af en ik krijg de kriebels van ,,Dat is eigenlijk alles’’, lachte hij/zei hij lachend. Hoe kun je nu iets lachen? Probeer het maar; lachen en praten tegelijk, dat gaat helemaal niet.
Ook mooi: Leonards eerste regel. ,,Begin een boek nooit met het weer.”
Bij mij gaan alarmbellen af, als ik in de boekwinkel rondblader en de eerste zin van een boek is een weersomschrijving. Iemand die daarmee begint, heeft verder niet veel te melden, denk je dan.
Maar het blijven algemene regels. Een rondgang door mijn boekenkast leerde me dat een van de grote Nederlandse romans van de laatste jaren, uit 1994 alweer, Librisprijswinnaar, begint met: ,,De kou drukte als een stempel op het stramme land. Niets bewoog, alleen de lucht, onzichtbaar - de lege bomen stonden stil in de ijzige storm.”
Misschien dat het hier kon, omdat het een scène in Friesland is. Je hoort mensen hier heel vaak over het weer.
<|endoftext|>
Toen mijn ouders hadden besloten dat ik Asing zou gaan heten, hadden ze er een heel karwei aan voordat de ambtenaar van de burgerlijke stand daarin mee wilde gaan.
Daarom was ik benieuwd of ik tot de bedreigde Friese naamsoorten behoor, waar Aly van der Mark een boekje over heeft gemaakt. Tien jaar lang knipte ze overlijdensadvertenties uit met Friese namen waarvan ze dacht dat vrijwel niemand meer zo heet. Ze controleerde het in de digitale voornamenbank van het Meertens-instituut. Als er min-
der dan vijftig waren, had ze er weer een.
Die voornamenbank is boeiend. In 2010 telde ons land bijvoorbeeld 203.591 Jannen. En dan rekenen we de 334.943 Johannessen, de 54.326 Johans en de 9528 Johns niet mee. Er zitten statistiekjes bij, zodat je kunt zien dat ‘Jan’ sinds 1960 geleidelijk aan minder populair wordt. Van Asing waren er in 2010 minder dan negen, te weinig om een statistiek voor te maken.
Van der Mark vertelde bij de presentatie in Tresoar dat ze hoopt dat mensen door zo’n boekje op het idee komen hun kind weer Ulfert of Leauke te noemen. Ik moest aan Fokje denken, die zich Fenna noemt sinds ze veel zaken met de Verenigde Staten doet. En ik keek naar het portret van Gysbert Japicx, die een ode schreef op Wobbeltje. Als vrouw zou ik niet blij zijn met zo’n naam.
Van der Mark maakte zich juist vrolijk over namen als Ridder, Storm, Vlinder of Sterre. Ze kende zelfs mensen die Ter Ham heten en hun zoon Beau hebben genoemd. Dat is inderdaad gek, maar Sterre heb ik altijd wel sjiek gevonden – zo noemde P.C. Hooft zijn dochtertje al.
Na afloop keek ik het boekje snel door, maar Asing kon ik niet vinden. Ik vroeg het de schrijfster. ,,Nee, Asing stiet der net yn”, zei ze. ,,Dan moatst do earst dea.”
Zo nodig hoef ik nu ook weer niet.
<|endoftext|>
Het water naast de Prinsentuin is bruinig, fris (op 14 september althans) en er drijven bladeren in, maar je kunt erin zwemmen. Dat bewees zwemvereniging Orca zaterdag met het Inktpotevenement.
Om mezelf meteen maar op de borst te slaan: zaterdag heb ik daar 1000 meter gezwommen. Tenminste, daar had ik me voor opgegeven en daar heb ik in de afgelopen weken voor leren zwemmen. In werkelijkheid was het ruim 1200 meter, hoorde ik. Dus ik heb als het ware meteen al mijn eigen record verbeterd.
Je krijgt een badmuts met een nummer, een papiertje met dat nummer en voor alle zekerheid wordt het ook met een viltstift op je arm geschreven. Het mijne was 236. Dat leek niet echt een geluksgetal: geen priemgetal en verder ook weinig bijzonders. Maar het was in elk geval beter dan 237, het nummer van de behekste hotelkamer in de griezelfilm ‘The shining’.
Zulk bijgeloof schijnt bij sport te horen. Zekerheid voor alles, tenslotte. Een button, die ik als talisman had gekregen, zat op de tas met mijn handdoek gespeld, ik droeg de zwembroek die mij door een topsporter is aanbevolen en op mijn handdoek kijkt Napoleon Bonaparte me bemoedigend aan. Een oude Amerikaanse dame, die zelf graag zwemt, had gemaild dat ze voor me zou bidden.
Je gaat met zijn allen te water, je zwemt richting Vrouwenpoortsbrug en dan richting hospice aan de Noordersingel. Hard gaat dat niet, want allerlei aanmoedigers wandelen op hun dooie akkertje mee. Die roepen dingen als ‘Je eigen tempo houden, Asing’, blijkbaar met het idee dat er uit allerlei versnellingen gekozen kan worden.
De medaille aan het eind is leuk, maar weegt niet op tegen het bijna dronken-voldane gevoel, dat je dit werkelijk gefikst hebt. En dan nog iets. Er zou elke zomer zo’n zwembad-afbakening bij de Prinsentuin moeten komen. Als ze in Parijs elke zomer een compleet strand kunnen aanleggen, krijgt Leeuwarden zo’n mooi natuurbad toch wel voor elkaar?
<|endoftext|>
Vandaag gaat het Fries Museum open, maar donderdagavond was er al een VIP-avond. Met drankjes, rondwandelingen door het museum en vreemde hapjes, zoals lollies van geitenkaas, waar je ondanks de naam niet aan hoefde te likken.
Daar was ook oud-galeriehouder en kunstkenner Julius Wijffels, met zijn opvallende bril, zijn herdersstaf-achtige wandelsstok en zijn ongewone blik op allerlei zaken.
,,Heb je de theorie van Julius al gehoord?”, zeiden bezoekers tegen elkaar. ,,Ja, hij vertelt hem
de hele avond al aan iedereen.”
Ik had hem de avond ervoor al gehoord, omdat hij me erover had opgebeld. Maar mijn gesprekspartner Kees kende hem nog niet, dus ik wenkte Julius. ,,Kun je Kees je theorie even uitleggen?”
Julius troonde hem mee naar een van de vele posters van het museum in de hal. Daar staat het museumlogo op. Dat is de naam van het museum, in stukken geknipt die onder elkaar gezet zijn door de ontwerpers van het Leeuwarder bureau Weda. Fri Esm Use Um.
,,Lees eens voor wat daar staat”, zei Julius dwingend. Kees probeerde het, maar er kwam niet uit wat Julius bedoelde.
,,Er staat ‘Free SM, use ’em’”, verbeterde hij. Los vertaald: Gratis sadomasochisme, gebruik ze. Julius schaterde. ,,Dit is een club! Hier komen straks allemaal Japanners en die verwachten kettingen en zweepjes. Jij had ook je pakje aan moet trekken! Dat lezen ze in Bristol en Brighton en Vlaardingen en dan denken ze: ‘Ik neem oma maar niet mee’! Dat is dan gemaakt door een bureau van heren die er verstand van hebben. En het hangt met grote roestvrijstalen letters op de buitenmuur, niet met plakletters. Het is een moerasplantje. We zijn in een moeras. En dan die koeien op die posters er nog bij!”
Die laatste wending vatte ik niet. ,,Bedoel je iets met bullepeesjes?”, vroeg ik. ,,Jij hebt het door!”, riep Julius en vertrok om zijn theorie met andere museumbezoekers te delen. Het is een bijzondere vondst, moet ik zeggen, al lijkt een toestroom van buitenlandse SM-liefhebbers me onwaarschijnlijk.
,,Ik kan het nu nooit meer anders lezen”, zei Kees.
<|endoftext|>
Net als je denkt: zwemmen valt eigenlijk reuze mee, knal je tegen een muur op. Die muur heet borstcrawl.
,,Je moet ook de borstcrawl leren”, hadden ze gezegd toen ik anderhalve maand terug mijn persoonlijk avontuur begon van eindelijk eens zwemmen leren. ,,Dat lijkt mooier bij de finish.” Zaterdag doe ik mee aan een zwemtocht van 1000 meter langs de Prinsentuin in Leeuwarden, vandaar.
De schoolslag is relatief simpel. Hard gaat het niet, toch kom je vooruit.
‘Het lijkt mooier bij de finish’ Nu alleen die borstcrawl nog. Vorige week reed ik voor een les naar Sportstad Heerenveen. Rob Berg, die er aankomende zwemleraren onderwijst, wachtte me er op met zijn cursiste, Karin. Die, wat ik ook probeer, U tegen me zegt.
Sportstad Heerenveen, het is wat bijzonders. Het grootste gymnastieklokaal dat ik ooit heb gezien, met een zes meter hoge foto van Epke Zonderland op de zijkant. Iedereen is er blond, breed, kerngezond, draagt polo’s, sportschoenen en sporttassen (op eentje stond London 2012, nummer 243) en ze lopen allemaal veerkrachtig. Deze aanstormende kampioenen komen trouwens met de auto, want de parkeerplaats stond vol.
,,De borstcrawl is eigenlijk de meest natuurlijke zwembeweging”, zei Rob. Een dag later stond dat in alle kranten, want ook Jacco Verhaeren van de zwembond beweert het. Kinderen moeten die slag daarom eerst leren, vindt hij.
Maar zo natuurlijk is die slag helemaal niet, anders was er inmiddels vast wel eens een Nederlands woord voor bedacht. En eenvoudig is hij evenmin. Als ik enkel de beenbeweging oefen, ga ik achteruit.
,,Je moet je benen vanuit je heupen bewegen”, zei Rob. ,,Net als bij voetballen.”
Hij keek me aan en voegde weifelend toe: ,,…Dat doe je zeker ook niet?”
Maandag in het zwembad oefende ik de borstcrawl in mijn eentje, zwoegend en snuivend. Links van mij zwommen drie jongens hem ook: soepel molenwiekende armen, natte hoofden die maar af en toe opdoken en een enorme snelheid. Zoiets zou inderdaad fantastisch lijken bij de finish, maar ik heb zo mijn twijfels.
<|endoftext|>
Toen kwamen er schalen vol oesters voorbij, op de kleine borrel tijdens het festival Into The Great Wide Open op Vlieland. Dat is een lekker festival, met veel muziek en veel jonge ouders van het goedmoedige soort dat hun mobiele nummer met een viltstift noteert op de arm van hun peuter en vertrouwt op de vriendelijkheid van anderen.
Daar werd zaterdag een feestdronk gehouden op het succes van Leeuwarden, dat in 2018 culturele hoofdstad van Europa wordt. Joop Mulder van Oerol zei in een korte speech dat hij blij is
voor het hele Noorden.
De prosecco ging open en iedereen toostte met plastic flutes. Leve Leeuwarden!
De vrouwen naast mij toostten mee, maar fluisterden me toe: ,,Wij komen eigenlijk uit Eindhoven.”
Het bleken ontwerpsters Nadine Sterk en Lonny van Ryswyk te zijn, die volgend jaar een fontein maken op dit festival en vorig jaar mooie, robuuste keramische schaaltjes hadden gemaakt van zeeklei. Die waren gebakken bij Tichelaar in Makkum.
,,Als je schalen maakt voor Tichelaar ben je volgens mij ook Fries”, zei ik. Ik weet niet of zulke zaken in het bidbook geregeld zijn, maar het lijkt me dat je daar niet moeilijk over moet doen.
Toen kwam het meisje langs met schalen oesters. Oesters werden het hele weekeind al verkocht op het festivalterrein, in een rondrijdende kar van Gerrit de Oesterman, naar wie veel vrouwen op het veld een keer extra omkeken. Zo’n ruige bonk van een kerel, zag je ze denken, en dan ook nog de hele dag aan de oesters…
Oesters zijn heerlijk, maar ze hebben hun uiterlijk tegen. Veel mensen zijn bovendien bang dat ze er nog dagen last van zullen hebben. Dat heeft als voordeel dat op feestjes bijna niemand ze neemt. Daardoor zijn er altijd een heleboel over, en zo’n meisje met oesterdienbladen heeft meestal bij de tweede rondgang al in de gaten waar ze moet zijn als ze wil dat de boel opkomt.
Heerlijk, zoveel oesters. Leve Leeuwarden! 2018 is nu al een succes.
<|endoftext|>
Mijn beeld van de Tweede Wereldoorlog is beïnvloed door de televisiereeks ‘World at war’, in 1976 op tv, die haast net zo lang duurde als de oorlog zelf. Een van de afleveringen ging over de bezetting van Nederland, waarvoor Prins Bernhard geïnterviewd werd.
Elke aflevering begon met meestal droevige beelden en daar kwam de zeer Britse stem overheen van sir Laurence Olivier. Dan verscheen het logo, ‘The world at war’, dat in de fik stond.
Er klonk zware, gedragen muziek van Carl Davis.
Later zou Davis muziek schrijven voor gerestaureerde stomme films, maar dat wist ik toen nog niet. Wat ik ook niet wist, was dat de man achter deze indrukwekkende serie sir Jeremy Isaacs heette.
Sir Jeremy was deze week in Leeuwarden, Eindhoven en Maastricht om te kijken welke stad hij het meest geschikt vindt om culturele hoofdstad te worden.
En daar heeft hij oorlog-achtige sentimenten mee losgemaakt.
Hij had het zelf niet door en ik eerst ook niet. Maar toen was er kunstenaar Daan Roosegaarde. Die gaat, als onderdeel van het 2018-programma van Leeuwarden, in een van de elf steden een fontein maken en de komende jaren dingen met Oerol doen. In ‘Zomergasten’ stak hij vorige week de loftrompet over Leeuwarden.
Dinsdag dook hij op in Eindhoven, want hij is actief voor hun bod. Sterker nog, burgemeester Rob van Gijzel noemt hem de personificatie van het bidboek van Eindhoven.
,,Wat een draaikont”, mopperde iemand in mijn omgeving.
En toen was er Geert Mak, de schrijver. Sinds zijn boek over Jorwert is hij een beetje van Friesland, ook al heeft hij alweer allerlei andere dingen gedaan. Maar hij is ook een van de mannen die zich inspannen voor het bod van Maastricht. ,,Wat een verrader”, zei iemand die dat las. ,,Hoe Geert Mak verdween uit Friesland”, zei een ander.
Misschien hoort zulk fanatisme wel bij een wedstrijd tussen drie steden. Maar toch herinnert dat onnozele ‘met-ons-of-tegenons’-gedoe me aan die serie. Dat komt van sir Jeremy. Hopen dat-ie vandaag vrede brengt.
<|endoftext|>
Het is vreemd om nu de biografie van Wim Hazeu over dichter Jan Jacob Slauerhoff te doorzoeken naar het Leeuwarder bedrijf van die naam, opgericht door Slauerhoffs ouders. Dinsdagmiddag sloot die zaak. Na 125 jaar, volgens een briefje achter de deur.
Het echtpaar Jan Jacob Slauerhoff (senior, de vader van de dichter) en zijn Vlielandse vrouw Cornelia Pronker, was begonnen met een kruidenierswinkeltje en tapperij aan de Oostersingel 82 (ongeveer waar nu de Poiesz is). Maar vader kon dat niet goed,
hij was behanger. ,,Dan ga ik wel in jouw vak’’, zei Cornelia.
Op Nieuweburen 124 (nu een appartementengebouw) begonnen ze in 1891 een behangbedrijf. Drie jaar later verhuisde dat naar Voorstreek 33 (nu een stomerij) en in 1901 breidde het bedrijf uit naar de huidige plek aan de overkant van de Voorstreek.
Het had al snel aanzien, schrijft Hazeu. ,,Freule Rengers werd een voorname klant en haar voorbeeld werd gevolgd door meerdere vertegenwoordigers van de Friese adel.’’ In hun kielzog volgden rijke boeren en directeuren.
De enige die het minder naar de zin had was zoon Jan, de dichter. ,,’t Ouderlijk huis was soms zo duf en stug’’, schreef hij in het sonnet ‘Jeugdherinnering’. Wat hem ook ergerde, was dat zijn vader zich, als middenstander, zo onderdanig gedroeg wanneer hij tijdens wandelingen klanten ontmoette.
,,Je was zóó bekend, / dat een wandeling door de stad / met jou een beproeving was, / voor mijn hoogmoed een doornig pad: / hoed af haast bij iedere pas’’, dichtte Jan Jacob in een In Memoriam voor zijn vader.
Zelf hoefde de astmatische jongen nooit in de ouderlijke firma te werken. ,,Toen Jan eens in de buurt kwam van de machine waarmee zeegras werd verwerkt tot vulling voor matrassen, kreeg hij het zo benauwd, dat assistentie in de onderneming voorgoed als onmogelijk werd gezien.’’
Hij ging naar zee. Ver weg van die winkel, waar nu alweer jaren zijn portret op de gevel hangt en een gedicht van hem op de nabije brug ligt. Verdwijnt dat nu ook?
<|endoftext|>
Drie keer in de week zwem ik in It Gryn in Stiens. Een fijn zwembad, met gestaag zwemmende Friezinnen die informatie uitwisselen over kennissen in scheiding of onder doktersbehandeling, middelbare heren die vooral met elkaar aan de rand hangen, magere puberjongens die zo spetterend mogelijk in het diepe springen, vooral als er meisjes kijken, badmeesters en -juffrouwen die er zelfs zonder bril bekeken geruststellend uitzien, dames die met wiegende hoofden aan komen zwemmen en dan een half uur
aquagymmen op discohitjes als ‘Y.M.C.A’, in een poging om de dood op afstand te houden.
Er is een jongen die enkel watertrappelt en me meldde dat hij het al 16 minuten aaneen had volgehouden. Of de wat simpele man die me een paar weken geleden staande hield (als dat zo heet in een zwembad) en riep: ,,De prins is dood!”.
Vaders praten op dochters in om iets van de bodem op te duiken, kale, gezette mannen zoeven verrassend snel langs, grotendeels onder water, groepjes douchende mensen in badpak zepen zich in alsof ze onzichtbaar zijn en er niet de hele tijd anderen passeren. En na afloop geven de opbergkastjes je muntje terug.
Dat is mijn bad, nu ik me eenmaal heb voorgenomen op 14 september 1000 meter te zwemmen langs de Prinsentuin.
Woensdag had ik haast, want ik wilde eigenlijk ook naar de film. Dus dacht ik, als ik nu naar De Blauwe Golf in Leeuwarden ga, spaar ik tijd. Het is wat duurder, maar water is water en er moet gezwommen worden.
Bij het wedstrijdbad wachtte een teleurstelling: het was vol met zwemmers en trainers. ,,We hebben dit gehuurd”, zeiden ze strijdbaar. Verderop was iets dat doelgroepenbad heet, een soort sauna, en iets met een glijbaan en een palmboom, als ik het zonder bril goed heb gezien.
Het opbergkastje gaf mijn muntje niet terug en het zwembad het toegangsbedrag niet. Dat was allemaal straf voor mijn ontrouw. Beschaamd en vol berouw fietste ik alsnog naar Stiens. De film heb ik gemist.
<|endoftext|>
Aan het eind van de gang met winkeltjes in het Medisch Centrum Leeuwarden kom je Marilyn Monroe tegen, in badpak.
Tenminste, op het eerste gezicht lijkt zij hier op de foto te staan van een jaren-vijftig dame met een schaterlach. Ze is het niet, het is een blondine die aan haar doet denken. Anderen ‘herkenden’ haar ook.
Ze staat voorop een folder voor rollators die je kunt ombouwen tot rolstoel. ,,Moeiteloos doorgaan. Vol in het leven blijven staan”, aldus de folder. ,,Of het nu een lange vakantie is, een ‘Vol in het leven blijven staan’ mooie expositie of een dagje winkelen”. Er zijn nog twee foto’s, een twistende man en een stel in een cabriolet dat naar de branding kijkt.
Ik heb de folder meegenomen. Niet omdat ik een rollator nodig heb, maar omdat ik zulke marketing niet begrijp.
Als Marilyn Monroe er nu nog zou zijn was ze 87 en had ze vast een rollator gehad. Maar zij is een van die filmsterren die jong stierven (vorig jaar een halve eeuw geleden, op haar 36-ste) en mede daardoor een soort onsterfelijke roem kregen. Waardoor ze altijd weer op posters en reclamemateriaal opduiken. James Dean is er ook zo eentje. ‘Live fast, die young, have a good looking corpse’, zegt de jonge moordverdachte in de film ‘Knock on any door’ uit 1949, en die uitspraak is ook op hen van toepassing. (Leef snel, sterf jong, laat een knap lijk achter).
Maar dat motto is het tegenovergestelde van alles waar rollators voor staan. Dus wat te denken van zo’n Monroe-achtige folder?
Gelukkig is er ziekenhuisvoorlichter Frits Mostert, die met het rollatorbedrijf niks te maken heeft, maar het wel snapt. ,,In de folder staan rock and rollplaatjes uit de jaren vijftig: uit de jeugd van de mensen die nu wellicht aan een rollator toe zijn, maar misschien niet geassocieerd willen worden met de truttigheid van zo’n ding.”
Rock and rollator, kortom. Begrepen, maar het blijft vreemde marketing.
<|endoftext|>
Maandag was ik bij de try-out van ‘De oerfal’, het toneelstuk over de gebeurtenis in december 1944, toen verzetsmensen zonder een schot te lossen een grote groep gevangenen bevrijdden uit het Huis van Bewaring in Leeuwarden.
Hoe de voorstelling is moet u zelf maar beoordelen, maar het publiek was maandag zeer boeiend. Er waren kinderen en kleinkinderen uitgenodigd van mensen die bij de overval betrokken waren geweest. Zelfs Hilco Dreeuws, de zoon van de politieman die een van de belangrijkste
gevangenen was, liep er rond.
,,Was jouw opa ook bij het verzet?”, vroeg een kennis me. ,,Met jouw achternaam?”
Het was als grap bedoeld en mij kan zo’n opmerking weinig schelen, maar het is maar goed dat opa het niet meer kan horen. Die had zich daar enorm over opgewonden.
Ik had moeten antwoorden dat mijn oma in de tijd van de overval ook in die gevangenis zat, omdat ze gepakt was bij het stelen van briketten bij het station, maar ik liet het maar zo. Mijn oma werd destijds trouwens niet bevrijd: niet belangrijk genoeg.
Naast me zat een dame uit Gerkesklooster, wier oom Hepke bij de actie betrokken was geweest. Hij is 93 en had geen zin in deze voorstelling. Net zoals hij jaren geleden geen zin had gehad in een reünie. ,,De oarloch is foarbij”, zegt hij altijd. Maar in zijn hoofd gaat het nog door, wist deze nicht. Tante had haar verteld hoe oom Hep soms gillend wakker werd. In 1944 was hij 24, zo’n jonge knaap nog.
Gerrit Fokkema, een van de mensen die bevrijd waren, deed de proloog en de epiloog van het stuk: hij is nu 90, en was toen dus 21.
Een andere mevrouw vertelde van haar vader, die onderduikplekken had geregeld voor al die mensen.
Hij was een van de mensen die vlak voor de bevrijding zijn geëxecuteerd bij Dronrijp. Haar moeder bleef achter als weduwe van 28, zelf was ze 6.
Zo jong allemaal – als je erover nadenkt, grijpt dat meer aan dan het stuk.
<|endoftext|>
Geen enkele vertaling van het Engelse ‘cheerful’ doet dat woord recht. ‘Opgewekt’, ‘vrolijk’, ‘fleurig’ en ‘opgeruimd’ missen iets. Cheerful is niet zomaar vrolijk, het is ook opgewekt omdat je dat met opzet wilt zijn.
Dat leert ons Ian Dury in het geniale lied ‘Reasons to be cheerful, part 3’. Een opsomming van dingen waar je volgens hem fleurig van wordt, uiteenlopend van Buddy Holly tot algemeen kiesrecht. Een soort recept, misschien ook om dingen te bedekken waar je juist niet cheerful van wordt.
Daar dacht ik aan in het ziekenhuis, waar een joviale oudere heer bij mijn vader op de kamer lag.
De twee hadden al uitgevogeld dat ze dezelfde zeevaartschool hebben bezocht, in ongeveer dezelfde periode.
De man was in driekwart eeuw nooit ziek geweest, zei hij. Hij is voetballiefhebber, maar de wedstrijd SC Cambuur – FC Groningen vorige week zaterdag had hij moeten missen, omdat hij niet lekker was geworden.,,Maar het werd wel vier-een!”, glunderde hij.
,,Het is nog maar aan het begin”, zei mijn vader. ,,Hardlopers zijn doodlopers.”
,,Dan was ik al lang dood geweest, want ik was vroeger echt een hardloper!”, lachte de man en zijn vrouw knikte. ,,Ik voel me nog niet oud hoor”, ging hij door en tikte zijn vrouw schalks tegen de knie. Ze schudde haar hoofd en zei streng: ,,Zo stadig-an ben je dat wel.”
,,Ik snap dij”, zei de man. ,,Maar moed verloren, al verloren.”
Een verpleegster bracht hem een folder en legde uit wat voor onderzoek er dadelijk kwam.
,,Dank je wel!”, zei de man en bladerde er wat in. ,,Man, wat een moeilijke woorden. Ik kan het niet eens lezen, laat staan dat ik het kan opschrijven.”
,,Het is latijns”, zei de verpleegster en begon in detail over het onderzoek te vertellen. Hij knikte, maar knipoogde intussen naar ons. Hoor dat meiske toch eens praten, betekende dat.
,,Heeft u nog vragen?”, besloot ze.
,,Is het voor het voetballen klaar?”, zei hij. Dat begon om half zeven en dat wilde hij zien.
Reasons to be cheerful.
<|endoftext|>
Op maandag 2 september gaan in Leeuwarden de winkels en de cafés in de vroege ochtend open. Als ze tenminste gehoor geven aan het verzoek van de organisatie LWD2018 om dat te doen.
Want de dag die je wist dat zou komen is dan eindelijk hier, de jury van de Culturele Hoofdstad van Europa komt langs. Kennelijk zijn dat wereldvreemde types die niet weten dat Europa vrijwel geen steden heeft waar maandagochtend om negen uur wat loos is.
Maar goed, dan zijn die win-
kels en cafés maandagochtend open, en dan? Die juryleden kopen zelf echt niks. Die zijn gewend alles cadeau te krijgen als ze een stad bezoeken. Wie dan wel? Winkels en cafés, met alle lampen aan en de deuren wijd open maar geen mens in de zaak, zien er niet aantrekkelijk uit.
Het wordt alleen maar erger als de straten verlaten zijn en er slechts het gewapper klinkt van gratis uitgedeelde Leeuwarden 2018-banieren, met de volksopvoedkundige tekst ‘Schouder aan schouder’.
Daarom is mijn tip voor LWD2018: roep Leeuwarders – nee, alle Friezen – op hun boodschappen uit te stellen tot de ochtend van 2 september. En dan massaal de winkels in. Met de instructie om cultureel te doen zodra iemand zijn neus om de hoek steekt die eruit ziet als een jurylid. Ze zijn te herkennen aan de nette kleding en de welwillende, nieuwsgierige blik.
Dat ‘cultureel doen’ kan door een lied te zingen, iets van Obe Postma of Tsjêbbe Hettinga te citeren, of een schildersezel uit te klappen en een vlot stadsgezicht op te zetten. Mensen die toch vrij hadden, gaan een boek lezen op een bankje in de stad. Wijk-en speeltuinverenigingen doen spontaan op straat dansnummers uit ‘West side story’, ik noem maar iets. Overal rijden koetsjes met paarden ervoor. Skotsploegen. Freerunners.
Klederdracht. Flashmobs. Action painting. Catwalks. Eerlijke streekproducten op dienbladen.
Dat moet lukken. Schouder aan schouder!
Overigens kan ik die dag zelf niet meedoen. Ik ga me als jurylid vermommen. Verheug ik me nu al op.
<|endoftext|>
Het begint met een N, loopt op vier poten, blaft en komt uitsluitend voor in Groningen.
Ik heb er op het ogenblik een te logeren, vandaar dat die volkomen ouderwetse mop me te binnen schoot. Ook al komt mijn logé niet uit Groningen. Hij heet Joppe en is een Jack Russell. En hij is in een constante toestand van ontkenning over de eigen leeftijd.
Joppe is namelijk elf jaar. Ik heb me ooit aan laten praten dat één jaar voor zo’n kleine hond staat voor zes mensenjaren. Dus
hij is 66 en loopt naar de 72.
(Rare theorie overigens. Als je doorredeneert is één dag van mij zes hondendagen, wat zou betekenen dat op lang niet elke hondendag een hondennacht volgt. Want voor die hond wordt het maar een keer in zes dagen donker en dan meteen een hele tijd. En trouwens: ik heb hem zonet uitgelaten, maar denkt hij nu dat hij zes wandelingetjes heeft gemaakt? Geen hond die het snapt.)
Maar deze bejaarde trekt gretig als een puppy aan de lijn omdat hij denkt dat het verderop nog leuker zal wezen en bij elk hoekpaaltje geniet hij van het rijke urineboeket dat daar kennelijk hangt. (Ik ruik niks). Het interessantst vindt hij de buren, als die in de tuin zijn.
Vanuit mijn tuin, waar een muurtje omheen zit, kun je de buren niet zien. Maar je hoort ze wel praten, de fietsband opblazen, in de thee roeren. En dat hoorspel boeit Joppe buitengewoon. Alert staat hij bij het muurtje inschattingen te maken. Daarachter is immers een boeiend geheim en met een machtige circussprong zou hij als een renpaard over die muur kunnen vliegen. Elke andere 66-jarige zou zoiets wel uit zijn hoofd laten, maar Joppe gedraagt zich nu eenmaal niet naar zijn leeftijd.
Vandaag moet ik hem een tijdje alleen laten. Ik hoop erop dat muren voor honden zes keer hoger lijken dan ze werkelijk zijn. Maar ik heb voor alle zekerheid de buren gewaarschuwd.
<|endoftext|>
Boudewijn Büch schreef in 1990 een boekje vol weetjes over de Duitse dichter en alleskunner Johan Wolfgang von Goethe (‘Goethe en geen einde’). Daarin meldt hij een artikel van ene Kleinpaul uit 1930, met als titel ‘Konnte Goethe schwimmen?’. Hij vertelt er verder niks over en dat artikel is onvindbaar, dus misschien was het een verzinsel.
Maar een paar jaar geleden verscheen er nog zo’n boekje, ‘Goethe, die 101 wichtigsten Fragen’, van Gero von Wilpert.
En verdomd. Daar staat het, op pagina 27. Goethe kon zwem-
men. Als student in Leipzig ging hij al naakt te water, liefst in zeer koud water, voor de gezondheid. In Zwitserland werd bij daarbij bekogeld door Zwitsers, die het aanstootgevend vonden. Dat was baden; zwemmen leerde hij in 1778, toen hij 29 was en weer in Zwitserland. (Hij schrijft er niet over, anders dan over het schaatsen, dat hij ook al kon en graag deed).
Sinds donderdag hebben Goethe en ik iets gemeen, want ik ben de Dokkumer Ee in gesprongen en heb er een eind in gezwommen met zwemlerares Anita uit Burdaard. ‘Bruin water’ noemen echte zwemmers dat en dat is terecht. Anders dan in zwembaden, waar je de lijnen op de bodem kunt volgen, is dit ondoorzichtig en wil je het niet in je mond.
,,Zo”, zei Anita, toen we weer op het droge stonden. ,,Dat was 1000 meter.”
,,200 meter minder toch?”, zei haar zoon, die foto’s had gemaakt. Hij had gelijk, zag ik bij het nameten op de kaart, maar Anita wilde mijn gevoel van trots niet bederven en hield vast aan de kilometer.
En trots was ik zeker, want dit heb ik als ex-niet-zwemmer toch maar in een maand voor elkaar gekregen. Dat Inktpotevenement in september bij de Prinsentuin, waar het om begonnen was, gaat ook lukken.
Het enige minpuntje: na zoiets heb je een paar dagen pijn op plekken waarvan je niet eens wist dat er spieren zaten. Of ik dat gemeen heb met Goethe weet ik niet, want ik kon nergens in de boekjes iets over spierpijn vinden.
<|endoftext|>
Er zijn bijna geen protestliederen meer en dat is jammer.
Voorheen werd de Amerikaanse president sarcastisch aangepakt (,,Welterusten meneer de president, slaap zacht!”), of de kloof tussen arm en rijk (,,Ben ik te min omdat je pa in een grotere kar rijdt dan de mijne?”), of werd er rechtstreeks op de man gespeeld, op premier Van Agt bijvoorbeeld (,,Zuinig mondje gaat van kwek kwek kwek kwek”).
Het haalde natuurlijk niks uit, maar pure boosheid in liedvorm lucht enorm op en het blijft je
goed bij, vooral als het te ver gaat. Wat zou in deze tijd een woedend lied over Rutte verrukkelijk zijn, zijn naam rijmt nog op een vies woord ook.
Dus toen ik hoorde dat er een protestlied gemaakt was met de titel ‘Almere kolere’, had ik hoge verwachtingen.
Het valt nogal tegen. Het is een liedje van Rients Gratama en Syb van der Ploeg tegen Almere vanwege die topschaatshal die daar komt en niet in Heerenveen. Je kunt op internet een stukje horen. ‘Kolere’ - afgeleid van cholera - is het ruigste woord. Ze dekken zich bovendien in: ,,Je kunt er wonen, ’t is redelijk veilig en vrij.’’
Kom jongens, dat kan harder. Pak nou even echt iets aan. Politieke hardhoofden die vasthouden aan een Centrale As naar Dokkum, dat schreeuwt toch om een lied als een botte bijl? ,,Vol gas uit de stad waar het toch al niet was” - ik rijmel maar iets.
Of de PvdA’ers in Leeuwarden. Samsom komt hierheen, voor die verkiezingen met Boarnsterhim erbij. Dat is toch prachtig voor jullie als artiesten? Hint: Diederik, daar rijmt ook een vies woord op. En als je Rutte erbij in stopt, heb je twee vliegen in een klap.
Maar ga niet over Almere zingen, omdat daar een topijsbaan komt die ook in Friesland had kunnen zijn als het hier beter was aangepakt.
Daarom protesteer ik tegen het gebruik van de term ‘protestlied’. Dit is geen protestlied, maar een slechteverliezerslied voor kleine kuikentjes met een eierschaal op het hoofd, die van alles niet eerlijk vinden.
<|endoftext|>
Eens in de zoveel tijd zoekt iemand uit, welke boeken door mensen worden weggelegd, zonder ze uit te lezen.
Dat is een amusant soort omgekeerd snobisme. Normaal zeg je, om te tonen hoe goed je bij bent, of hoeveel smaak je hebt: ‘Dat boek heb ik gelezen’. Maar nu zeg je: ‘Dat boek kwam ik niet doorheen’. Zo laat je zien dat je nog een stapje hoger staat dan de mensen die wel door dat boek heen zijn gekomen. Je doet niet langer mee, je legt het boek superieur opzij.
‘De ban van de ring’ van J. R.
R. Tolkien, de Bijbel en ‘Ulysses’ van James Joyce voerden een paar jaar geleden de lijst aan van de website Sargasso. Rond die tijd kwam de BBC uit op ‘Harry Potter en de Vuurbeker’ van J. K. Rowling, de memoires van Bill Clinton en ook weer ‘Ulysses’.
Nu maakt The Guardian attent op een onderzoek van Goodreads, een Engels sociaal netwerk voor lezers. Ook daar was een onderzoek naar weggelegde boeken. Er zijn wat hedendaagse bij, zoals ‘Een goede raad’ van J. K. Rowling en ‘Vijftig tinten grijs’ van E. L. James. En klassiekers: ‘Catch 22’ van Joseph Heller, ‘In de ban van de ring’, ‘Moby Dick’ van Herman Melville, ‘Atlas shrugged’ van Ayn Rand en – daar is-ie weer, die fraaie Ier – ‘Ulysses’.
Zelf ben ik een slechte weglegger. Als ik in een boek begin, lees ik het uit. Net als 38,1 procent van de leden van Goodreads. Ik vind: zo’n keus maak je van tevoren. Wie bij zijn volle verstand aan ‘Vijftig tinten grijs’ begint omdat verder iedereen dat leest moet ze ook alle vijftig slikken.
Sterker nog: ik voel me zelfs schuldig als ik een boek wegleg. Want af en toe is er zo een dat gewoon niet lukt, misschien omdat het te moeilijk, te zwaar of te tijdrovend is. Ik ga geen titels verklappen, maar er staan een paar in mijn boekenkast. Ze zijn te herkennen aan kleine boekenleggertjes. Op een dag lees ik ze uit.
<|endoftext|>
Zwaaien is een van de eerste dingen die je als kind leert.
Daar moest ik aan denken op de pier van Nes, vlak voor vertrek van de veerboot. Een donker jongetje van een jaar of zes was daar met een lange, blanke man, die de bagage droeg. Zijn vader, neem ik aan.
Ze hadden afscheid genomen van een groepje verderop, met daarin een blanke vrouw met een kleinere versie van dit jongetje op de arm.
,,Ga jij huilen op de boot?’’, vroeg het jongetje.
,,Ik denk het niet”, zei zijn vader.
,,Ik ga misschien wel huilen”, zei de jongen en stak peinzend een duim in zijn mond.
,,Zwaai nog maar een keer”, zei zijn vader.
Hij rekte zijn arm zo hoog hij kon en riep luid: ,,Dag mama!”
Toen het hek van de boot openging rende hij ineens terug, bleef op een paar meter van het groepje staan en zwaaide uitzinnig. ,,Quinten, nu niet gaan stunten!”, riep zijn vader. Want de boot zou niet wachten. Quinten kwam aansnellen, bedacht zich, rende terug naar het groepje. Zijn moeder omhelsde hem en het andere jongetje.
De boot was al volgestroomd, de vader wipte van zijn ene voet op de andere. Ik had ook gewacht, nieuwsgierig naar de afloop. Vader en zoon gingen als laatsten aan boord.
,,Hij moest huilen om mij”, vertelde de jongen, trots alsof hij een medaille had gewonnen.
Op de loopplank zwaaide hij nog eens. ,,Staan blijven jongens!”, riep hij.
,,Dat doen ze toch niet”, zei vader ,,Jawel, dat hebben ze gezegd!”, zei Quinten.
,,Dan moeten wij maar boven op het dek gaan staan”, zuchtte de vader en zeulde de bagage de trap op. Het jongetje stoof langs hem omhoog.
Het liefst was ik ze nagelopen, maar dat zou raar zijn geweest. Dus ik stel me een grote witte veerboot voor met een klein donker jongetje bovenop dat zijn arm bijkans uit de kom zwaait, terwijl zijn vader met al die tassen een beetje natte ogen krijgt.
Zwaaien leer je niet voor niks.
<|endoftext|>
Als het slim wordt gespeeld, gaat het volgende boek van Dan Brown over Friese paarden. We verklappen niks als we vertellen dat in hoofdstuk 72 van ‘Inferno’ ineens Friese paarden voorbij galopperen. Iedere lezer zal nu toch wel halverwege dat boek zijn en bovendien is het een terzijde zonder belang voor het verhaal.
Het komt door Browns vrouw Blythe. Een bescheiden type, dat liever op de achtergrond blijft. Als Dan en zij allebei thuis zijn, schijnen ze elkaar vooral te emailen. Ze houdt heel erg van Volgende Dan Brown over Friese paarden?
paarden en spant zich in voor Runnymede Farm, een stoeterij in de Amerikaanse staat New Hampshire.
Robert Langdon, de hoofdpersoon uit de boeken van Brown, was daar ook.
Dat staat tenminste in hoofdstuk 72, waar hij zich de diepzwarte Friese paarden herinnert, ,,de grootste paarden die Langdon ooit had gezien”. Ze stampten over het veld in ,,een waas van golvende spieren, gevleugelde hoeven en meterslange manen die wild achter hun lange, gracieuze nekken wapperden”.
Langdon gaat het thuis meteen uitzoeken, want dat doet hij met alles, dat maakt die boeken over hem ook zo droog. (Ik heb alleen het paardenstukje in ‘Inferno’ gelezen, voor de rest wacht ik de film wel af).
Hij komt erachter dat het paarden zijn van het ras Equus Robustus, maar dat ze nu Friezen heten, als eerbetoon aan Friesland. ,,De Nederlandse provincie die ook de geboorteplaats was van de briljante graficus M. C. Escher”, staat er. En van Mata Hari, denk je dan, maar Brown vond zijn thriller zo wel dik genoeg.
Onbekend was de paardenliefde niet. Toen Nieuwsuur hem vorige maand interviewde in Florence, vertelde Dan Brown dat hij hoognodig eens naar Nederland moest, vooral omdat zijn vrouw dol is op het land en op de Friese paarden, die er vandaan komen.
Ids Hellinga, de voorzitter van het Koninklijk Friesch PaardenStamboek ging thuis meteen rechtop zitten en twitterde: ,,Volgende boek Dan Brown dat zich afspeelt in Nederland en gaat over Friese paarden?”
Dat zou dus best kunnen. Maar dan moet je niet alleen twitteren, je moet Blythe een mailtje sturen. Doet haar man meestal ook.
<|endoftext|>
Waardoor maakt het Fries Museum altijd wat een zielige indruk?
Ik kan er niet goed de vinger op leggen. Het gebouw is immers best mooi en het wordt over een maand geopend door de koningin. Het vorige gebouw, met al die panden aan elkaar en die gang onder de straat door, was ook best mooi. Dat vond iedereen tenminste nog toen het een jaar of twintig terug geopend werd door de koningin.
In het nieuwe museum zijn straks vier tentoonstellingen, als
we het Verzetsmuseum, een soort los onderdeel maar ook weer niet, als tentoonstelling beschouwen. Met elkaar vertellen ze Het Verhaal Van Friesland, aan de hand van moderne kunst en het oude bezit in een nieuw jasje.
Het museum verdient het voordeel van de twijfel. Het staat daar lekker en het verhaal van Friesland is misschien wel een verslavende, reuze spannende cliffhanger, waar je als bezoeker niet snel genoeg van krijgt. Een verhaal is zo goed als zijn verteller.
Tuurlijk gaan we kijken, alleen al uit nieuwsgierigheid. Maar het echte enthousiasme moet nog komen. Bij mij dan.
En net op zo’n moment kondigt het Groninger Museum, een kort treinreisje verderop, aan: we gaan die David Bowie-tentoonstelling naar ons museum halen. Die tentoonstelling uit het Victoria & Albert Museum in Londen, die tot eind deze week loopt en dan op reis gaat. Er waren al 300.000 bezoekers en de laatste weken is het museum ’s avonds open vanwege alle belangstelling.
Dat is pas over dik twee jaar in Groningen, maar ik wil er nu al heen. Sinds ik het hoorde heb ik flarden Bowieliedjes in mijn hoofd. ,,Pushing through the market square…” ,,Put on your red shoes and dance the blues…” ,,And the people want to know whose shirts you wear…” ,,Fame, what you like is in the limo…”
Naast zoiets klinkt het Verhaal van Friesland als huiswerk. Het moet er een keer van komen, maar eerst nog even iets leuks doen. Bowie draaien.
<|endoftext|>
Er zijn momenten, dat je de bodem letterlijk onder je voeten voelt wegzakken. Ik had er woensdag een.
Het ging hydraulisch, in het zwembad van Burdaard. Ze drukken op een knop en daar zakt de tegelvloer van het bad omlaag, zodat je opeens niet meer kunt staan met je hoofd boven water. Je hoort niks, alleen een piep die aan achteruitrijdende vrachtwagens herinnert.
Ik was daar omdat ik moet leren watertrappelen. Ik ben weliswaar eindelijk begonnen
zwemmen te leren (over een maand wil ik 1000 meter zwemmen bij het Leeuwarder Inktpotevenement), en dat gaat ook wel, maar alleen als ik de zekerheid heb van een bodem op 1.60 diepte. Meer dan dat is eng.
Daarvoor moet je dus kunnen watertrappelen. Op YouTube zijn filmpjes waarin dat wordt voorgedaan en het ziet er simpel uit. Maar zulke filmpjes vergeet je als je proestend en spartelend naar de diepte glijdt.
Een Antwerpse mevrouw, in Friesland op vakantie, schreef na een van mijn vorige columns over zwemmen dat zij op haar vijftigste de hoop op zwemmen in het diepe heeft opgegeven. Ze wilde me niet afschrikken: ,,Laat weten of het gelukt is, dan is er voor mij misschien ook nog hoop.”
Nou, die is er en ze heet Anita. Anita beheert het Burdaarder zwembad. Dat overigens op de eerste verdieping is van het multifunctioneel gebouw, pal boven de bibliotheek. Gek idee: leren zwemmen boven de boeken. Maar wel een teken van vertrouwen op techniek, want er hoeft maar iets mis te gaan en de bibliotheek is naar de maan.
Anita nam de tijd voor het watertrappelen. Eerst in ondiep water, toen, met een druk op de knop, in het diepe. En ja, mevrouw uit Antwerpen, het is te doen. Al blijft het onwennig dat je niet even op de bodem kunt gaan staan.
,,Goed oefenen”, was de raad van Anita. ,,En over twee weken terugkomen, dan springen we in de Dokkumer Ie.”
Oef, dacht ik. Maar ik laat me niet kennen.
<|endoftext|>
Kai, de hoofdpersoon van de roman ‘Kinderen van het ruige land’, leest veel sciencefiction. Dat is autobiografisch, vertelde schrijver Auke Hulst toen ik vorige week met hem op een terrasje zat. Als tiener las hij sciencefiction of zijn leven ervan afhing.
Dat was een schok van herkenning, dat deed ik vroeger ook. Mijn opa, bij wie ik in de kost zat, kocht elke week wel een paar pockets. Veel thrillers, daar vond ik weinig aan, en veel sciencefiction. Vaak van Meulenhoff, met mooie artistieke omZou jij tekenen voor een reis naar Mars?
slagen.
Zo werd ons terrasgesprek meteen saai voor de andere aanwezigen. We gooiden alleen nog maar schrijversnamen heen en weer. Ik had een zwak voor Fredric Brown, maar daar vond hij weinig aan, hij had meer met Jack Vance. In het boek vergelijkt hij Isaac Asimov met het lezen van de handleiding van een videorecorder en dat vond ik ook, nadat ik me door drie delen ‘Foundation’ had heengeworsteld.
We waren het erover eens dat het genre niks meer is: tegenwoordig bestaat sciencefiction uit veel te dikke boeken over halfnaakte zwaardvechters. En we beseften allebei dat een reis buiten de dampkring, waar elke sciencefictionnerd heimelijk op hoopt, er voor ons niet in zit.
,,Zou jij tekenen voor een reis naar Mars?”, wilde Hulst ineens weten. ,,Een enkele reis, dus. Je komt niet meer terug.”
Interessante vraag. Er bestaat werkelijk zo’n project: de Nederlandse stichting Mars One, die in 2023 kolonisten naar de rode planeet wil sturen. Ze werken samen met de universiteit van Twente. In mei gingen ze op zoek naar belangstellenden, en binnen twee weken hadden zich al 78.000 gemeld (maar negen Nederlanders, blijkt op hun website). De inschrijving loopt tot eind augustus.
,,Kun je nog internetten en Skypen?”, vroeg ik. ,,Ja, maar met langere pauzes”, wist Hulst.
De sciencefictionlezer in mij twijfelde. ,,Je moet wel handig zijn, want je moet alles zelf repareren en broeikassen bouwen”, ging Hulst door. Mooi dat hij dat zei: soms wordt een beslissing automatisch voor je gemaakt.
<|endoftext|>
Je hebt verliezers en je hebt erg, erg slechte verliezers. Deze provincie is dat laatste, met Thialf. Waar de provincie zich heeft laten kennen als zielige sukkel. Ergerlijk is dat. Beschamend.
De KNSB geeft dus de voorkeur aan een ijshal in Almere. Klaar. Als je een topsportstatus aan je neus voorbij ziet gaan, zeg je ridderlijk: ‘Jammer’. Je laat misschien een traantje, maar je blijft sportief. Je relativeert de klap: volgende keer beter, vroeger was het schaatsen ook ergens anders, Thialf blijft bestaan.
Het is best te snappen dat de
KNSB naar Almere gaat, want dat plan is groter en mooier. Dat er in Heerenveen zoveel sfeer en geschiedenis is, zegt niks. Mensen zijn net spreeuwen: als het honderd kilometer verderop beter of nieuwer is, vliegen ze daar ineens allemaal heen. Oranje gezichtsverf is daar ook te koop en in Almere woont genoeg talent voor een gezellig feestbandje.
Steeds maar op die sfeer hameren is nostalgie en nostalgie legt het af, zoals het Parool dit weekeinde schreef, tegen rendement en commercie. Friesland blijft zelfvoldaan in vroeger hangen, vindt het Parool. En schrikt nu, want te lang gewacht, te laat ontwaakt, de realiteit uit het oog verloren.
Maar dan gaat commissaris des konings John Jorritsma zaterdag een potje zielig doen, dat je er verbijsterd naar kijkt. ‘Gefeliciteerd, Almere’, moet hij zeggen. Maar hij zegt: hun plan is een fata morgana. Het zal daar mislopen, voorspelt hij en zoiets geeft hem kracht.
Of het plan een luchtkasteel is, weten we niet. Hij ook niet. Misschien is een nieuw Thialf ook wel een luchtkasteel. Misschien is het een bodemloze put, waar de provincie nu alvast €50 miljoen in gooit dat ook ergens anders van nut had kunnen zijn. Wetenweniet.
Kijk, dan Sven Kramer. Die weet hoe het moet. Die zegt: jammer, want ik ben opgegroeid in Thialf. Maar niks negatiefs over Almere, want hij wil een goede schaatsbaan.
Dat is een volwassen en verstandige reactie. Wie zoiets niet kan, is geen goede verliezer maar een loser. Zoals deze lachwekkende provincie.
<|endoftext|>
Hoe de zon ook brandt op de ramen van de bus van de Holwerder pier naar Leeuwarden, hoe loom het rijden over die kronkelige weg ook maakt, met die velden aan beide kanten, hoe onderuitgezakt-zweterig je ook op de bankjes kunt hangen, slapen kun je sinds kort wel vergeten.
Want op gezette tijden roept een vrouw met schelle stem: ,,VOLGENDE HALTE: PROVINCIALE WEG HOLWERD.” Dat is iets nieuws in deze bus.
Dan rijdt de bus verder en kun je wat doezelen. Want tot Stiens
houdt ze zich stil.
Tot je rechtop schiet bij VOLGENDE HALTE: VLIEGVELD LEEUWARDEN. Er volgen dan een heleboel haltes, ze tettert ze er allemaal uit.
De chauffeur kreeg intussen een collega aan de lijn. Hij vertelde dat hij net drie weken op vakantie geweest was, dat hij steeds meer evenementen krijgt (,,ik wurd sliepend ryk”) en tenslotte ging het over de stem van de omroepinstallatie.
VOLGENDE HALTE: DE BONTEKOE LEEUWARDEN ,,Dat taalgebrûk, dy stim”, verzuchtte de chauffeur. ,,It heart nearne nei, de minsken skrikke der suver fan, sa skel as it is. Foar in pear tientsjes mear hienen se ek wol wat oars keapje kinnen. Nee, se hoege my net te freegjen, mar yn in bus moatst in waarme stim ha.”
VOLGENDE HALTE: HARLINGERSINGEL LEEUWARDEN Toen ik uitstapte zei ik ,,jo ha gelyk” tegen de chauffeur. ,,Dy stim, dêr skrikst fan.”
,,It heart nergens nei”, zei hij. ,,Moar se moasten dit fan it bedriuw gau dwaan, foar 1 augustus, fanwege de provinsje. Foar in pear tientsjes mear hiene se ek wol wat betters krije kind.” ,,Fêst wol”, zei ik.
,,Ik doch sels ek in protte oankundigingen by autocross en oare eveneminten”, ging de chauffeur door. ,,En ik hie dit ek wol dwaan kinnen. Maar ik sil mysels net oanbiede, dat doch ik by de eveneminten ek net. Dochs hie ik der foarrich jier trije en ha ik der dit jier sân, de minsken freegje je.”
Daar twijfel ik niet aan, met zo’n warme stem.
<|endoftext|>
Deze zomer staat er een rubriek in de krant waar ik niet geschikt voor zou zijn. Wijzere collega’s zoeken een Fries dorp waar je niet zo snel komt, geven een indruk en een rapportcijfer.
Dat laatste ligt mij niet. Realistisch beschouwd moet er van de 419 Friese dorpen (Peter Karstkarel heeft ze in 2005 geteld) tenminste één zijn dat voor geen meter deugt. Dat je een 1 voor de moeite geeft. Dat dorp zou ik dan natuurlijk treffen.
Bovendien verdwaal ik makkelijk, waardoor mijn humeur en het rapportcijfer nog zouden
dalen. Met als gevolg: ingezonden stukken, steen door de ruit, mestkar voor de voordeur leeggekiept, mijn hoofd op een staak naast het tweetalig plaatsnaambord. Dank je de koekoek.
Deze week moest ik in Tzum zijn, op de Nieuwbuursterweg 4B. Daar werd een tv-serie opgenomen.
In Tzum was ik nog nooit, al vertelde beppe vaak een sage over de toren van Tzum en Oldeboornsters met een meetlint, die zich in de plaatselijke horeca hadden laten belazeren.
Tzum is overdag onbewoond. Enkel een dame met een hondje, die wantrouwender keek naarmate ik vaker passeerde. En een man die zich in een openstaande garage had geïnstalleerd met een blikje Alfa Pils.
Mannen vragen nooit de weg en mijn smartphone snapte dit dorp niet, dus doolde ik een half uur over klinkerheuveltjes en door doodlopende nieuwbouwbuurten. En keer op keer langs die kerktoren.
,,Ik sykje de Nieuwbuursterweg”, zei ik uiteindelijk tegen de man met het Alfabier. ,,Dêr steane jo op”, zei hij. Sterker nog, nummer 4, dat was hier. Maar een filmploeg was nergens te bekennen.
Ze bleken uiteindelijk op nummer 48 te zijn, typefoutje.
Zodoende was ik een half uur te laat en klaar om Tzum een 1 te geven. Maar het was lekker weer, de filmerij ging goed, het chagrijn smolt weg en de Alfaman van Tzum had een bijzonder tevreden indruk gemaakt. Dus een 8 was wel op zijn plaats geweest.
Zie je wel dat ik het niet kan?
<|endoftext|>
Zijn de Verenigde Staten racistisch? Als je leest over Trayvon Martin, een jongen (17) die door buurtwacht George Zimmerman (28) is doodgeschoten, krijg je die indruk.
Zimmerman werd vrijgesproken van moord, omdat ze in Amerika sneller op elkaar mogen schieten dan in andere landen. Dat was reden voor protest, waarbij een beeld wordt geschetst van een zwarte jongen die is neergelegd door een bevooroordeelde blanke.
Zo simpel zijn dingen nooit. Zimmermans moeder is Peruaans en twee jaar geleden pro-
testeerde hij het aftuigen van een dakloze zwarte door de politie. Zimmermans broer twittert bovendien dat Martin een mep zou hebben gegeven. Daar hoor je iemand niet voor dood te schieten, maar dat wapengebruik is een ander verhaal. De discussie hier gaat over racisme.
Zelf ben ik één keer bewust racistisch geweest, in 1989 in een bioscoop in New York. Een week daarvoor was een zwarte jongen doodgeknuppeld in de Italiaanse buurt Bensonhurst. De bioscoop was in een achterbuurt van Manhattan, het stonk er naar urine en een bordje waarschuwde voor politie-invallen tijdens de vertoning. Maar ik ging er toch heen want er draaiden twee films voor de prijs van een.
In de pauze zag ik dat ik de enige blanke in de zaal was.
,,Hey white boy”, zeiden jongens achter mij, die hun petjes achterstevoren droegen. Ze hielden niet van white boys, zeiden ze, wat had ik hier te zoeken, had ik over Bensonhurst gelezen?
Eerst dacht ik aan weggaan. Maar tegelijk besefte ik dat ik me niet door zestienjarige snotapen een bioscoop uit kon laten treiteren. Een afgang voor jezelf is de ergste afgang.
Dus ik zei: ,,Ja ik ben wit, maar dat heb ik zelf niet uitgekozen. Straks gaat het licht weer uit en dan zie je er niks meer van. Ik ben hier om een film te zien en ik ga een film zien.”
Het ijs was gebroken, ze boden de joint aan die ze heen en weer gaven (,,no thanks”) en dat was dat. Ik ben niet doodgeschoten.
<|endoftext|>
In Leeuwarden valt geen mus dood van het dak, of er zit een sticker van Leeuwarden 2018 op. Het feestcomité zet op alles er wat gebeurt een eigen stempel en hangt her en der posters en vlaggen op.
Dat is om onverwacht bezoek van de keuringscommissie in te pakken, zodat die denken: ,,Deze stad is al door het dolle heen als ze enkel Culturele Hoofdstad kunnen worden! Laten we hen aanwijzen, levert ons vast een gesigneerde foto op van Doutzen Kroes.’’
Of het gaat lukken is onduidelijk, maar de journalist van het
Limburgs Dagblad die onlangs een kijkje nam in Leeuwarden en daar zaterdag over schreef, was onder de indruk. Ook al begon het slecht omdat Klaas Dijkstra, de communicatieman van het feestcomité het te druk had om met hem te spreken. ,,Het te woord staan van een journalist uit Limburg brengt ons niet dichter bij de titel’’, zei hij.
Dus gaat Jeroen Geerts zelf op onderzoek. ,,Aanzienlijk meer dan in Maastricht en Eindhoven wapperen hier vlaggen en banieren met het logo van Lwd2018. Pontificaal bovenop de Oldehove ook.’’
Eerst de omgeving. ,,Weilanden, veel riviertjes met altijd wat boten, houten bruggen, kronkelende weggetjes door pittoreske dorpen waar de meeste huizen gebouwd zijn in traditionele Friese stijl. Qua sfeer vergelijkbaar met het Zuid-Limburgse Heuvelland. Maar dan zo plat als een dubbeltje.’’
Er zijn meer overeenkomsten met dat heuvelland: krimp, slechte economie, bedrijven komen moeilijk aan geschoold personeel, een op de vijf kinderen in Leeuwarden groeit op onder de armoedegrens.
In Leeuwarden zelf ziet Geerts grachten (,,kanalen’’), monumenten, musea, historische straatjes (,,met opmerkelijk veel kunst-en designwinkeltjes, galeries, zaakjes met streekgerechten’’) en het ,,cultureel kloppend hart’’: de Blokhuispoort.
Veelzeggend voor de culturele sfeer vindt hij het, dat er hier vijf onafhankelijke platenzaken zijn. ,,Het ooit toonaangevende Eindhoven heeft er nog maar één, Maastricht geen enkele. En onderling mogen ze misschien stug zijn, de Friezen hier doen opmerkelijk vaak een stapje extra om het bezoekers naar de zin te maken. Iedereen maakt een praatje.’’
Op die ene na dan.
<|endoftext|>
Hamlet, die Deense prins die het na de dood van zijn vader in de bol is geslagen, krijgt klachten over het hedendaagse theater (dat van rond 1600 dus). Gewone acteurs komen amper aan de bak, vertelt hoveling Rosencrantz. Acterende kinderen ,,are now the fashion’’.
,,Wat, kinderen?”, zegt Hamlet verbaasd. Wie betaalt die dan? Wat gebeurt er als ze de baard in de keel krijgen? Hij vindt het maar niks. Shakespeare vond dat zelf vermoedelijk ook.
Dat hoorde ik van Oxfordprofessor Bart van Es, die de Britse media haalde vanwege zijn boek Jongens ontvoerd voor het theater ‘Shakespeare in company’. Daarin vertelt hij over de gewoonte uit de tijd van koningin Elizabeth I om jongens te ontvoeren en met harde hand of zweepslagen te dwingen in het theater te werken.
Uit nieuwsgierigheid, ook vanwege zijn naam, belde ik Bart van Es. Ja hij is Nederlander, vertelt hij, in Ede geboren. ,,Maar mijn Nederlands is een beetje rusty.” Zijn vader, die ingenieur was, sleepte het gezin de wereld rond. Zoon Bart studeerde in Cambridge en is nu University Lecturer in Oxford.
Hij las verslagen van een rechtszaak rond de dertienjarige Thomas Clifton, die onderweg naar school door een groep mannen weggesleurd werd, naar het Blackfriars Theatre. Dat ronselen gebeurde in de zestiende en zeventiende eeuw vaker, zegt Van Es, met goedkeuring van koningin Elizabeth, om aan jongens te komen voor kerkkoren. Vaak zaten aan die koren ook theatergezelschappen vast. Omdat Clifton uit de hogere klassen kwam, kreeg vader Henry zijn zoon terug.
Minder fortuinlijke jongens belandden bij de immens populaire jeugdtheaters, waar Hamlet over spreekt. ,,Toegangskaarten waren soms zes keer zo duur als voor volwassen theater”, vertelt Van Es.
Wat was daar dan te zien? ,,Veel zang. Maar ook speciaal geschreven stukken van schrijvers als Marlowe en Jonson. In de kindertheaters werden stukken opgevoerd die politiek gevoeliger lagen en er was veel meer satire. En ze waren erotisch. Een scène uit ‘Dido, Queen of Carthage’ waarin Jupiter dolverliefd de jonge Ganymedes knuffelt, daar kijk je nu echt met andere ogen naar.”
<|endoftext|>
Twee zwemleraressen stonden klaar bij sportschool Ebert in Groningen. Om mij eventueel levenloos van de bodem van het zwembad te vissen, denk ik. Ik kan tenslotte niet zwemmen en ik wil het in twee maand leren, zodat ik in september 1000 meter langs de Prinsentuin kan zwemmen.
Deze sportschool had me uitgenodigd. Een zekere Wouter, die uit Leeuwarden komt, belde. ,,Kom maar langs voor een proefles, dan kunnen we zien of het erin zit.” Hij beloofde me eerlijk te zijn, ook als dat zwem‘It sil heve’ riep hij bij de deur men van mij kansloze bagger is.
Het zwembad zit verborgen in een gewoon pand bij een winkelcentrum. Vroeger was het een garage, maar de smeerkuil is vervangen door een ruim bad waarin je overal kunt staan. Wouter stond al klaar bij de deur en riep: ,,It sil heve!”
De ontdekking van de week, nee, van mijn leven, is dat het eigenlijke zwemmen niet moeilijk is. Na vijf minuten ging een van de twee leraressen de administratie doen, want ik schoolsloeg me van de ene rand naar de andere. ,,Je hebt een mooie slag”, riep Franka, de andere lerares. ,,Je moet alleen wel je rust nemen.”
Schoolslag, rugslag, borstcrawl. Die is het moeilijkst, vooral als je geen kieuwen hebt. ,,Je moet hem wel oefenen hoor”, zei Franka. ,,Dat staat beter bij de finish.” Intussen informeerde haar collega bij mijn begeleidster of dit misschien een grap was en ik allang kan zwemmen.
,,Je hoeft geen les te nemen”, was het eindoordeel. ,,Je moet veel oefenen.”
Dat is vleiend, maar ook teleurstellend. Want ik had erop gerekend dat ik iets had moeten overwinnen.
Maar toen ik twee dagen later in Stiens in mijn eentje ging oefenen, belandde ik daar zonder het te beseffen in het deel dat dieper is dan ik hoog ben. Dag zelfvertrouwen, hallo paniek!
,,Je hebt een mooie slag”, zei de badmeesteres daar. ,,Maar je kunt niet echt zwemmen he? Je moet wel leren watertrappelen, anders durf je nooit in het diepe.”
Kijk – daar heb je de uitdaging. Het Diepe.
<|endoftext|>
Zaterdag was er een fotootje van de spelers van SC Heerenveen op de boot van Terschelling naar Harlingen. Als plagerijtje stuurde ik een berichtje de wereld in: ,,SC Heerenveen traint op Terschelling. Cambuur op Ameland. Do the math.”
Zondag trof ik Douwe Roman, een jonge slimmerik die van alles achter het bericht had gezocht. ,,Je bedoelde natuurlijk dat SC Heerenveen en Terschelling evenveel letters hebben, en Cambuur en Ameland ook”, zei hij.
Echte winnaars kiezen voor Ameland Dat had ik niet eens gezien. Ik bedoelde alleen maar dat echte winnaars voor Ameland kiezen en ik had gehoopt op een plagerijtje terug van dat andere eiland.
Maar dat kwam niet. Wel kwam er nog een bewijs voor mijn stelling van die winnaars en Ameland: Bauke Mollema heeft er zijn vriendin vandaan gehaald. Omdat hij wist dat alles dan in orde zou komen. (Wie niet weet wie Bauke Mollema is moet deze krant beter lezen.)
Om het nog wat mooier te maken: dankzij mij zijn ze naar Spanje verhuisd. Dat zit zo. In 2009 reed Sint Nicolaas voor het laatst op een schimmel door Hollum en gaf hij op de openbare lagere school ondermeer een handje aan juf Jane Douma. Zij gaf les aan groep 7 en 8. Je sprak haar naam niet uit als Dzjeen, zoals Tarzan zou doen, maar Jaane.
Ik weet dat, want die Sint was ik. Hoe diep ze van de goedheiligman onder de indruk is geweest, werd duidelijk toen ze stopte met dat onderwijswerk en naar het thuisland van de Sint verhuisde. Haar vriend Bauke ging mee, die kon daar meteen mooi de heuvels op en af fietsen.
Deze hele geschiedenis komt erop neer dat wie hoopt op topprestaties meer succes heeft als hij (of zij) voor Ameland kiest. Vraag het een willekeurige Cambuurspits of wielerheld.
En Douwe Roman: het heeft er dus niks mee te maken dat Mollema evenveel letters heeft als Ameland of dat zijn naam, als je hem omkeert (Amellom) een beetje als dat eiland klinkt.
<|endoftext|>
Twee mannen met koiboihoeden (dat is het correcte Nederlandse woord) waren deze week in het nieuws.
De eerste was Osama Bin Laden, die met zo’n hoed op rondliep in zijn tuintje in Abbottabad zodat spionagesatellieten hem niet zouden zien. Daar werd heel wat van gemaakt: zo tegen de VS zijn en toch een koiboihoed op, maar als kind was Bin Laden verzot op tvseries als ‘Fury’ en ‘Bonanza’.
De tweede was Mark Rutte, die een witte koiboihoed opgezet kreeg door Annise Parker, de
burgemeester van Houston. De Vlaamse ministerpresident Kris Peeters gaf zijn hoed meteen aan een assistent. Net zoals John F. Kennedy destijds, toen hij in 1963 in Fort Worth een koiboihoed kreeg. Kennedy hield niet van hoeden, dan zag je zijn haar niet goed meer. Tegen de teleurgestelde Texanen zei hij: ,,Als u maandag naar het Witte Huis komt, zet ik hem daar wel op.”
De ironie van het lot: een paar uur later werd hij in Dallas doodgeschoten.
Rutte haalde hier de kranten en het NOS-journaal voornamelijk met zijn koiboihoed. In Texas bleef de aandacht beperkt tot een stukje, twee dagen na het bezoek, in de Houston Chronicle. Dat de bazen van Halliburton en Shell Rutte aanspoorden snel naar schaliegas te gaan boren en dat Rutte vertelde dat door alle regels benzine in Europa veel duurder is.
Daar word je weinig wijzer van. Dus we vroegen het Douwe Dijkstra uit Dronrijp, die in Houston woont en Rutte sprak bij de Nederland-Texas Kamer van Koophandel, een club van Nederlanders daar.
,,Een van de projecten waar ze op azen, is de aanleg van een zeedijk voor de kust van Galveston”, rapporteert Douwe. Rutte vond hij enthousiast en open. En waar Douwe zelf altijd de spoedige ineenstorting van de EU voorspelt (,,net als de SovjetUnie”), is Rutte dat niet met hem eens.
Ze hadden het ook over Samsom (,,een geschikte kerel”, zei Rutte), wiens vader Douwe uit Leeuwarden kent.
Hij stuurde een foto mee van zichzelf en Rutte. Geen van beiden draagt een koiboihoed.
<|endoftext|>
‘Mijn moeder had ook geen zwemdiploma’’, zegt Johan Kenkhuis luchtig. ,,Ze is pas gaan zwemmen toen ze 30, 35 was. Nu zwemt ze vier keer in de week.’’
Dat zijn nog eens onthullingen. Kenkhuis lag als kind al in het zwemwater en verzamelde als zwemmer zilveren en gouden medailles. Bij de Olympische Spelen in Athene 2004 won hij met Pieter van den Hoogenband, Mitja Zastrow en Klaas-Erik Zwering zilver op de vier keer 100 meter vrije slag, vorig jaar was hij bij de NOS deskundige
voor het olympisch zwemmen in Londen.
De ideale man om te vertellen wat voor zwembroek ik moet kopen, nu ik eindelijk zwemles ga nemen en over 65 dagen 1000 meter wil doen op het Leeuwarder Inktpotevenement.
,,Wanneer is dat?”, vroeg hij. 14 september. ,,Dan is het water nog redelijk warm. Dat is goed, want als het koud is kost dat veel energie. Het is belangrijk dat je niet te veel energie verspeelt op zo’n afstand en je rust bewaart. Dan kun je het lang volhouden.”
Die kilometer moet in een uur te doen zijn, is zijn inschatting. Maar: ,,met één keer in de week zwemmen red je het niet. Er is volharding nodig, enthousiasme en hard werk, het komt niet vanzelf. Je moet zeker drie keer in de week. Maar dan kan het ook snel gaan.”
Ter zake nu. Wat voor zwembroek moet het worden? ,,Een Speedo”, zegt hij. ,,Met korte pijpjes of zo. Geen grote zwemshort, surfbroek of beachbroek. Die zie je veel, maar ze gaan slepen, dat kost je zo 5 tot 10 procent. Je moet een zwembroek kopen die nauw aansluit. En omdat je buiten gaat zwemmen, een Speedo endurance. Die gebruiken wij ook bij de training, daar doen we zeker een half jaar mee.”
Ook een brilletje? ,,Die zijn wel prettig, dan krijg je geen water in je ogen.”
Nu ja, zeg ik. Misschien misluk ik ook wel helemaal bij dat Inktpotevenement. ,,Daar kan ik niet tegen”, reageert Kenkhuis. ,,Als topsporter ga ik niet trainen met het idee dat het ook kan mislukken.”
<|endoftext|>
Facebook tetterde erover en op twitter durfde ik vrijdag niet eens te kijken. Iedereen, leek het wel, zat porno te kijken en aan elkaar door te sturen. Dat wil zeggen, erotische films. Dat wil zeggen, films die sommige mensen blijkbaar erotisch vinden, met dikke vrouwen die op kleine shetlandpony’s zitten tot die zuchtend door de hoeven gaan. Ponypletters, werden ze genoemd.
Niet best natuurlijk.
Ik had het na een kort stukje wel gezien. Maar mensen bleven maar op pletponyporno attendeDit was te gek voor woorden!
ren. Het was de bedoeling dat je er eerst naar keek en dan een woedend commentaar schreef. Dit was te gek voor woorden! Dit moest stoppen! Schande! Verschrikkelijk! Die lui moesten zelf maar eens geplet worden door een nijlpaard! Woest was men. Wóest met een heleboel uitroeptekens!!!!!!!
Inmiddels is het zondag en is de bui alweer overgedreven. Het zijn net die dreigende rode gebieden van buienradar. Over de bui van vorige week, of vorige maand, heeft niemand het nog. Dat meisje op de TT dat een fles tegen de neus kreeg is al bijna net zo ver weg als Josef Kony.
Kony is die Oegandese rebellenleider die in opdracht van God kindsoldaten opleidt en hen laat plunderen en brandstichten. Vorig jaar keek iedereen op YouTube de documentaire Kony 2012, Facebook tetterde ervan, mensen hingen posters tegen Kony voor de ramen. Dit kon toch niet, wat een beest! Al die arme kinderen, al die onvoorstelbare wreedheden! Waar bleef de internationale gemeenschap? Oppakken die man! Laat die kindsoldaten hem maar doorzeven. Hij verdient niet beter!!!!!!!!!!
Kony is heel erg 2012.
En nu we het er toch over hebben: dat geweld tegen ambulancepersoneel. Wat was dat een reusachtig ding, tuig dat de redders niet gewoon hun werk liet doen. Wat is dat voor schorem? Onopgevoed? Drank? Drugs? Waren er misschien buitenlanders bij? Wat doet de overheid? Rij er maar gerust overheen met je ambulance!!!!!!!!
Helemaal weg. De massale verontwaardiging erover in elk geval. Net buienradar. Wachten op het volgende rode gebied.
<|endoftext|>
Als Mark Rutte je snikkend belt, weet je dat het land er slecht voorstaat. ,,We worden niet genoemd”, begon hij. ,,We tellen niet mee.” ,,Doe eerst rustig uw verhaal”, zei ik. ,,Ze spioneren. Overal. En iedereen is boos”, zei hij. ,,Wij willen ook, maar het stelt hier niks voor.” ,,U bedoelt dat burgers worden afgeluisterd en mail gelezen wordt door de NSA?”, zei ik. ,,Dat weten we toch al weken?” ,,Die burgers doen er niet toe. Die vinden alles best”, zei hij.
,,En trouwens, die moet je ook in de gaten houden, want de meeste criminelen en terroristen zijn burgers. Nee, het gaat om diplomaten en politici, die worden ook afgeluisterd. Moet je kijken hoe ze nu in Duitsland tekeer gaan.”
,,Maar hier in Nederland komt nu toch een onderzoek naar de AIVD en MIVD, of ze internet-en telefoongegevens verzamelen en uitwisselen met Amerikaanse geheime diensten en of ze daarmee grondrechten van burgers schenden?”
,,Hou op over die burgers. Dan schend je die rechten eens een keer, zeg je ‘ja sorry hoor, kan gebeuren, het is voor de veiligheid van ons allemaal’. We tellen internationaal niet mee, dat is het probleem.”
,,Er gebeuren hier toch ook dingen die niet door de beugel kunnen?”, vroeg ik.
,,Natuurlijk”, riep hij. ,,Aan de lopende band! Hoe denk je dat we aan Fyra’s en JSF’s komen? Of kijk naar dat armzalige geknoei dat die arme Russische ingenieur in Rotterdam de dood in heeft gedreven.”
,,Kunt u niet een afluisterverzoekje doen aan de Amerikanen?”, suggereerde ik.
,,Ik heb gebeld”, snikte hij. ,,Ze hebben Nederland een tijdje laten doen door twee stagiairs. Maar die werken nu in de kantine, dat vonden ze afwisselender.”
,,Misschien moeten jullie elkaar mailtjes met blootfoto’s gaan sturen”, suggereerde ik.
,,Denk je?”, vroeg hij peinzend.
,,Het lijkt me de aangewezen manier om bij buitenlandse geheime diensten op de radar te komen”, zei ik. Geen idee of het klopt, maar zo heeft de burger er ook nog iets aan.
<|endoftext|>
Op economie had ik een voldoende, maar na school ben ik de draad volledig kwijt geraakt. Kijk maar.
Jarenlang reed ik in een oude Peugeot 309, van een kleur die je het best als craquelé-rood kunt omschrijven. Hans had hem in onderhoud. Hij heeft een fotogenieke garage/autohandel op een industrieterrein. Peugeots zijn Hans’ specialisme. Hij trok wel eens een wijntje open als ik verscheen, want hij had een goede aan mij.
Die auto deed meestal wel wat hij moest doen (rijden) maar er
was van alles mee. Hij lekte soms, een ruitenwisser zat met groen mos vast op het achterraam, op een verkeersdrempel in Noordwolde-Zuid viel de uitlaat eronder vandaan. Alle autoruiten zijn er een keer uit geslagen, en als letterlijke klap op de vuurpijl vloog onderweg naar Antwerpen de motor in de fik. En had ik al verteld dat hij niet altijd startte?
Omdat ik hem weinig gebruikte besloot ik hem weg te doen. ,,Je hebt gelijk”, zei Hans. ,,Ik heb iets nieuws, wijn uit een pak. Wil je ook wat proeven?”
Dat klonk redelijk. Maar het gesprek had zo moeten gaan: Hans: ,,Ik neem die auto van je over, en jij blijft erin rijden.”
Ik: ,,Maar hij lekt soms, de ruitenwisser is vastgegroeid (en zo voort)” Hans: ,,Dat weet ik allemaal al te goed. Maar als jij je auto wegdoet, verlies ik een goede klant. Daarom koop ik hem en dan hou je hem bij mij in onderhoud. Ik geef je er €1 voor, een symbolisch bedrag. De kosten neem ik ook over.”
Ik: ,,Maar als het jouw auto is, dan verdien je toch niks meer aan dat onderhoud? En trouwens, er staan hier op het terrein al genoeg auto’s die je geld kosten.”
Hans: ,,Geloof me nu maar, het is de economie.”
Met die redenering had hij nog gelijk gehad ook. Als Hans een beetje meer als de NDC Mediagroep was geweest, de baas van deze krant, reed ik nu nog in een craquelé-rode Peugeot 309.
<|endoftext|>
Een week geleden meldde ik dat ik niet kan zwemmen en het snel wil leren om in september mee te doen aan een zwemtocht van 1000 meter. Dat maakt nogal wat los.
Als ik het straks kan, zei een buurman, moet ik zo snel mogelijk met dolfijnen gaan zwemmen. Hij had dat al twee keer gedaan en zijn ogen werden wazig bij de herinnering.
Uit Dokkum kwam een mail van een mevrouw die zich als schoolmeisje voor de badmeester verstopte. Op haar 45-ste overwon ze haar watervrees op
een cursus in Leeuwarden.
,,Na tien lessen zit je op de bodem een banaan te eten”, verzekerde Rick van Dijk van de reddingbrigade haar. Wat daar het nut van is, is onduidelijk, maar haar vrees was weg na tien lessen en nu zwemt ze fanatiek. ,,Hou moed en ga er toch maar eens voor”, raadt ze aan.
Andere lezers komen met tips. Zo weet een mevrouw uit Drachten dat je bij sportschool Ebert in de eerste schoolvakantieweek in een keer kunt leren zwemmen. ,,U bent dan wel bij kleine kinderen in het bad maar ik zou zeggen: laat u informeren”, zegt ze. Haar dochters hebben er lesgegeven, en ,,zelfs Riemer van der Velde voelde zich als een (grote) vis in het water en safe in het bad”.
Het mooiste aanbod kwam van Rob Berg, die bij het Cios in Heerenveen zweminstructeurs opleidt. ,,Geeft zich op voor een 1000 meter in buitenwater terwijl hij nog niet eens zwemvaardig is”, reageert hij spottend. ,,1000 meter is 1 kilometer, oftewel 10 x 100 meter en 100 meter is vier baantjes in jullie zwembad in Leeuwarden. Dat kun je nog niet!”
Dat wist ik al, maar hij heeft een oplossing. Als ik wat eerder was gekomen, en niet pal voor de vakantie, had ik ,,onder begeleiding van mijn studenten, kunnen omvormen tot een echte Orca, We hebben helaas nog maar een weekje te gaan, dus het zal niet eerder dan september worden voor wij je verder kunnen helpen.”
Een heleboel zwemleraren in een keer – dat hou ik even op reserve. Die 1000 meter gaat me vast lukken.
<|endoftext|>
Donderdag kregen collega’s binnen het bedrijf waar deze krant gemaakt wordt, te horen dat ze ‘boventallig’ zijn. Oorspronkelijk een Frans woord (‘surnumerair’) met een vriendelijke lading, gebruikt voor ambtenaren en onderwijzers. Tegenwoordig is het economische versluiertaal, die betekent ‘overbodig want het kost meer dan het oplevert’.
Een tijdje zat ik aan een column daarover te prutsen, maar het is veel te beladen en te onaangenaam. Deze dingen gebeuren in veel bedrijven, misschien wordt de wereld er beter van, maar het is akelig om er bij te zijn als het mensen overkomt die je vaker en langer hebt meegemaakt dan je familie.
Dus iets anders. Dinsdag heb ik een half uur op een houten fluitje het geluid van de leeuwerik geïmiteerd. Een experimenteel concert voor zo’n 75 personen, die aandachtig luisterden. Ook naar Theunis Piersma, hoogleraar trekvogelecologie, die dwars door mijn gefluit heen over het verdwijnen van weidevogels vertelde.
Zoals meestal bij dit onderwerp ging het vooral over de grutto, een spitse vogel met lange poten waar vogelkenners reeksen gekleurde bandjes om knopen, zodat de grutto niet langer anoniem heen en weer kan vliegen.
Over de leeuwerik ging het maar zijdelings. Terwijl die, zo liet de hoogleraar trekvogelecologie zien met een grafiek, veel sneller verdwijnt dan de grutto. In de jaren zeventig waren er nog 1,2 miljoen broedparen, nu nog maar 50.000, een afname van 96 procent.
Dat is nogal een schok, want we hebben het wel over de zangvogel die, anders dan de grutto, zich ook in de poëzie en de muziek heeft genesteld. Luister maar naar ‘Im Abendrot’ van Richard Strauss, of het verslavende zenuwenmuziekje ‘Ciocârlia’ van Anghelus Dinicu, dat bij de opening van de Eiffeltoren is gespeeld.
Een van de grote redenen voor het verdwijnen van de leeuwerik is de modernisering van de landbouw. Weer de economie dus. Die vogels zijn gewoon boventallig, met houten fluitjes kun je hun gezang uitstekend nabootsen. Ook hier moet je er maar op hopen dat de wereld er beter van wordt.
<|endoftext|>
Geachte searchbureauconsultante Marina Wijn, geachte organisatoren van Eindhoven Culturele Hoofdstad 2018. Op jullie website (2018eindhoven.eu/vacatures) zie ik dat jullie een ideale artistiek directeur zoeken. Nou, hier zit hij hoor. Het is hier in Friesland op het ogenblik best wel een beetje hommeles, dat staat misschien zelfs bij jullie in de krant, en dan moet je om je heen kijken.
U schrijft dat u op zoek bent naar een ,,doortastende resultaatgerichte regisseur met ervaring in het bij elkaar brengen en stimuleren van partijen en personen richting creativiteit en kwaliteit’’, en u hebt het over energiek, enthousiast, ervaren. Maar dat zoekt u helemaal niet, dat zijn alleen maar kreten die standaard in advertenties thuishoren. U zoekt mij.
Hierboven ziet u hoe representatief ik eruit zie. Ik schrijf drie keer per week een column in de Leeuwarder Courant, en dat wil ik straks in Eindhoven
ook blijven doen natuurlijk, want dat wordt dik lachen.
Ik heb enige ervaring met Culturele Hoofdsteden in 2018, want hier in Leeuwarden hebben we er ook een. Ze zijn hier heel erg van met-zijn-allen-metelkaar, wat we met een mooi woord mienskip noemen. (Dat is Fries. Schrik niet, verder is bijna alles in het Engels. Bij jullie toch ook? Festivals heten hier Jailbreak, Oerol - Sense of Place, Welcome to the Village, Into the Great Wide Open, Into the Grave of Explore the North, en in 2018 komen daar nog Under the Tower bij, een Never Ending Orchestra, Lost in the Greenhouse, het Four Winds Festival en Royal Chamber Music).
Dus kat in het bakkie, dacht ik. Ik ken Eindhoven niet goed, nauwelijks eigenlijk, maar ik leer graag bij. Is het Evoluon er nog? Daar heb ik goede herinneringen aan. En aan filmhuis De Krabbedans, bestaat dat nog? Nou ja, dat kan ik binnenkort zelf wel bekijken. Verdient het trouwens goed, ideale artistiek leider? Ik zie uw reactie met belangstelling tegemoet. Met vriendelijke groet,  
<|endoftext|>
Ja, het regende dit weekeinde. En koud was het ook. Daardoor viel voor de derde keer achtereen de Cityproms in het water. Want die concerten van klassieke orkesten en jeugdgezelschappen werden op het Oldehoofsterkerkhof in Leeuwarden gehouden. Op een prachtig podium, daar lag het niet aan.
Tijdens de uitvoering van ‘Schilderijen op een tentoonstelling’ door het Noord Nederlands Harmonie Orkest (dus geen strijkers en toch klonk het geweldig) wreven mensen om me heen stoeltjes droog met meege-
brachte handdoeken, of ze stonden in doorzichtig plastic de kou te negeren. De man die verderop hamburgers verkocht stopte zijn uitgestalde kadetjes weer terug in de dozen.
Dan kan het soms, als gewone burger van Leeuwarden, door je heen schieten: Wie Is Hier Nu Gek?
Waarom staat hier een handjevol mensen te blauwbekken voor een weliswaar fraai verlichte Oldehove? (Laat die gekleurde spots daar de rest van het jaar maar staan, trouwens). Waarom zitten hier gezelschappen na weet hoeveel repetities hun stinkende best te doen op Moessorgski (en Khatchaturian en Wagner en zelfs filmcomponist John Williams, om maar wat te noemen), terwijl je bij wijze van spreken de violen krom ziet trekken van het vocht?
Terwijl honderd meter verderop twee prijzige cultuurtempels leeg staan. De hal van het nieuwe Fries Museum, had daar niet zo’n orkest kunnen spelen? Lekker droog en dan kom je er ook eens binnen als gewone sterveling. Of, maar dit is misschien wel een heel idiote suggestie: de Harmonie. Dat is een gebouw dat, zo heb ik me wel eens laten vertellen, speciaal door de stad is neergezet voor dit soort manifestaties, maar dan overdekt.
Maar dat is de hele zomer dicht, dat is ook zo. Dom van mij. Leeuwarden heeft immers een grote naam in het neerzetten van gebouwen met culturele bestemmingen waar vervolgens die culturele bestemming uit wordt wegbezuinigd. Dat popcomplex dat er zonodig moet komen tegenover de Harmonie kan nu de borst al natmaken.
Dat denk je soms, op zo’n plein met muziek. En dan ga je naar de kroeg om op te warmen.
<|endoftext|>
Elke dag verdrinken er tien Amerikanen. Acht van hen zijn mannen. Dat komt uit Amerikaanse statistieken van 2005 tot en met 2009. De voornaamste reden dat er daar jaarlijks een stad verzuipt die iets groter is dan IJlst, is dat mensen onvoldoende kunnen zwemmen. Waarom er meer mannen verdrinken dan vrouwen wordt niet verklaard.
In Nederland is het gunstiger. Het Centraal Bureau voor de Statistiek meldt dat er in 2011 (het laatste jaar waar gegevens van zijn) 74 landgenoten fataal koppie-onder gingen. Ook hier
zijn de mannen sterk in de meerderheid. Dus ik behoor tot een risicogroep, want ik ben een man, vaak in Amerika en ik kan niet zwemmen.
,,Jij komt toch van Ameland?”, vragen mensen verbaasd als ik dat vertel. ,,Jawel, maar daar gaat een veerboot naartoe”, antwoord ik meestal.
Er was daar geen zwembad. Toen ik naar Leeuwarden op school ging, werd ik naar zwemles gestuurd en stond als enige twaalfjarige tussen vijfjarige kinderen. Moeders keken me meewarig aan. Bovendien was dat zwembad, het overdekte, een stinkhok met brullende nazi’s als zwemleraar en een tegelvloer die aanvoelde of er een paar centimeter snot op was gesmeerd.
Daar kwam ik na de eerste keer niet meer terug. Om het gezin waar ik in de kost was te foppen, fietste ik wat rond en maakte zwembroek en handdoek nat onder de kraan. Op schoolreisjes, waar een bezoek aan het zwembad als hoogtepunt werd beschouwd, was ik altijd mijn zwemkleding vergeten.
Toch neem ik me al jaren voor om te leren zwemmen. Ik had de folder al in huis van sportschool Pierre Zenden in Limburg, waar het in een week kan.
Onlangs sprak ik Aart, van zwemvereniging Orca. Die organiseert op 14 september het ‘Inktpotevenement’, met een zwemtocht bij de Prinsentuin. ,,Waarom doe je niet mee?”, zei Aart.
Dat is een goede stok achter de deur. Ik gaf me op voor de 1000 meter. Zoiets moet kunnen, ik heb immers nog 84 dagen de tijd. En je schijnt het in een week te kunnen leren. Alleen: waar?
<|endoftext|>
Duitsers noemen het een Ohrwurm, een goed woord voor een liedje dat je niet uit je hoofd krijgt. Ik heb dat al een paar dagen met ‘Du’ van de Duitse Roemeen Peter Maffay.
Rond 1970, 1971 was hij niet van de beeldbuis te branden, die aansteller met zijn kermisring, die bij Toppop stond te kermen: ,,Du-hu-hu / Du allein kannst mich versteh’n”, met een orkest dat er alles uitgooide.
Dat was toen. Maar nog steeds duikt die akelige Maffay ineens op. In de toptweeduizend bijvoorbeeld. Of, zoals me echt is
overkomen, bij mijn kapper. Die had een partij singletjes op de kop getikt en alle klanten mochten er eentje van uitkiezen. Ik trof natuurlijk ‘Du’.
Op Oerol is een leuke Tryatervoorstelling, ‘Heimwee naar Hurdegaryp’, waarin Eelco Venema en Lourens van den Akker ondermeer herinneringen ophalen aan muziek. En daar schalt het bij Van den Akker uit de boxen: ,,Du bist alles / was ich habe / auf der Welt / Du / bist alles / was ich wi-hi-hill / yeahhe-he.”
Dat kan zijn herinnering helemaal niet zijn, want Van den Akker is pas in 1989 geboren, ik heb het nagezocht. Rotjong. Want nu zit ik met dat stomme ‘Du’ opgezadeld. Donder op uit mijn hoofd, Maffay! Over wie heb je het eigenlijk, schijnheilige rocker? Vier keer trouwen met steeds jongere vriendinnetjes en dan elke keer ‘Immer, immer nur dich” kreunen? Verdwijn!
Maar niets helpt tegen een Orhwurm. Zelfs niet aan andere liedjes denken die je moeilijk uit je kop krijgt, als ‘Penny Lane’ of het Smurfenlied. Of veel leukere Duitse hits, zoals ‘Marmorstein und Eisen bricht’ of ‘Haus am See’.
Mensen op Facebook raden me daarom aan ‘Du’ helemaal van begin tot eind te zingen. ,,Dan is het gegarandeerd weg’’, belooft iemand. En omdat het vermoedelijk nu ook in uw hoofd zit, lezer, stel ik voor dat we het allemaal tegelijk doen. Een, twee, drie: ,,In deinen Augen steht so vieles was mir sagt / Du fühlst genauso wie ich…”
<|endoftext|>
Twee oudere mannen wachtten aan de zoom van het Terschellinger bos op de voorstelling ‘In limbo’ (de naam verwijst naar het voorgeborchte van het hiernamaals, vanwaar je naar de hemel of de hel kunt). De wenkbrauwen van de een woekeren over zijn zonnebril, de ander heeft een prominente onderkaak.
Wenkbrauw: ,,Waar gaat de voorstelling eigenlijk over?” Kaak: ,,Laat je verrassen.” Wenkbauw, lachend: ,,Laat je ver-assen?”
Kaak: ,,Laat je ver-assen! Ha ha.”
‘Ik wil iets doen dat ik nog nooit eerder heb gedaan’ Wenkbrauw: ,,Hoe ging die ook weer? Laat je niet kisten, alles komt bij ons in kannen en kruiken.”
Kaak: ,,Die fusie met Monuta gaat ook door. Dat heb ik altijd al gezegd. Je moet het doen als je nog wat te bieden hebt, zei ik. Anders ben je een beggar,nu heb je nog veel in te brengen. Ze hebben mij ook gevraagd, maar ik zei dat doet Tonnie maar. Ik heb me een paar dingen voorgenomen. Ik wil iets doen dat ik nog nooit eerder heb gedaan…”
Wenkbrauw: ,,En je wilt er wel lol in hebben?”
Kaak: ,,Ja, je moet er wel lol in hebben. Ik was op een strategische bijeenkomst en daar kwamen ze van Yarden dat ze de huisstijl beter willen uitdragen. Met het beeldmerk op alle koffiekopjes. Maar de mensen beleven dat helemaal niet zo, het is vaak de lokale uitvaarder waar ze wat mee hebben. En dan merk je dat ze bij Yarden niet gewend zijn om strategisch te denken, ze denken niet out of the box.Ik vind als je een strategic session hebt, daar moeten tien bijzondere ideeën komen, daar veeg je dan acht van tafel en je houdt twee over die veel kunnen opleveren.”
Zijn vrouw krijgt telefoon. ,,Het is Ineke”, zegt ze. ,,Ze staat in die winkel en ze wil de naam weten van die kunstenaar die wij boven de bank hebben hangen. Hoe heette die ook weer?”
Kaak: ,,Monsieur Bonjour” Zij: ,,Oh ja, dat was monsieur Bonjour.”
Wenkbrauw: ,,Ha ha, en zijn vrouw heette zeker Auf Wiedersehen.” Dat waren zijn laatste woorden, ‘In limbo’ begon.
<|endoftext|>
Het is natuurlijk achterbaks, dat geheime diensten van een ander land je mail kunnen lezen, meeluisteren met je telefoon, en je eventueel per drone zo van je fiets knallen.
Eng ook dat je nooit zult horen wat ze onderzoeken en waar ze het voor willen gebruiken. Of wie ze zijn. Ik herinner me een vriend die bij de sociale dienst werkte en op verzoek nakeek of er in een buurt veel uitkeringstrekkers woonden. Handig om te weten als je ergens een huis wilde kopen.
Dat ze die gluurderij verdedi-
gen met het verhaal dat ze er misdaden mee hebben voorkomen, is slap. Vermoedelijk voorkomen ze nog veel meer misdaden als ze deur aan deur aanbellen en een groepje getrainde soldaten de woning grondig laten doorzoeken. Maar dat zou zelfs de mensen te gortig zijn die het nu zo’n punt niet vinden en zeggen dat ze niks te verbergen hebben.
Anderzijds: bij zo’n geheime meeleesdienst gaat er wel een wereld voor je open. Obama zit vooral briefjes te lezen van opgefokte types, maar ik zou nieuwsgieriger zijn naar de mailtjes die koningin Máxima naar huis stuurt.
,,Beste vader, ik woon nu toch in een vreemd land! Alle mensen die hier wonen staan op straat te zingen, te dansen of vreemde spelletjes te doen. Zo hangen ze de ontbijtkoek hier aan een waslijn en daar proberen ze dan een hap uit te nemen. Daarom zijn ze allemaal zo lang van stuk, denk ik. En hun kleren! De ene keer is het net of zijn ze uit een operette weggewandeld, de andere keer zie je mensen die niet eens een broek hebben, maar een trappelzak dragen van ruwe bruine stof. Die kunnen dan niet anders dan zich springend en hopsend voortbewegen! Erg spraakzaam zijn ze niet, overal waar ik met Wim kom stamelen ze maar wat. Daarom wijzen ze oudere heren en soms een dame aan om het woord voor ze te doen, heel vreemd.”
Zoiets stel ik me voor. Maar ik heb geen geheime dienst. En het zou ook achterbaks zijn.
<|endoftext|>
Als je haast hebt, gaat de wereld in een lagere versnelling. Wie snel over de markt wil, loopt in een fuik van damesfietsen, wie een trein moet halen krijgt telefoon, en wie, zoals ik pas nog, op het station met iemand afspreekt die met een bus van de pier van Holwerd komt, kan lang wachten.
Dat doet de wereld met opzet, om je eraan te herinneren dat het wel wat kalmer kan. Zodra je geen kant meer op kunt verdwijnt het haastgevoel. Het is nu misgelopen en je ziet wel hoe het afloopt. Het is soms plezierig om een trein te missen of op een bus te wachten.
Maar na drie kwartier kwam het haastgevoel toch wel in alle hevigheid terug.
Gelukkig is er op het station een Arriva-store. Een kleine wachtruimte met twee loketten naast elkaar. Achter de ene zat een man, maar daar hing ook een bordje dat enkel het loket hiernaast geopend was. Daar zat alleen niemand.
Toen ik er voor ging staan, kwam de man daar zitten.
,,Achter het loket hiernaast zit iemand die precies op u lijkt”, zei ik.
,,Hmm”, gromde de man. Ik besloot niet uit te leggen dat het als grap was bedoeld.
,,Ik wacht op iemand die van Ameland komt, met de bus uit Holwerd”, zei ik. ,,Is daar iets mee?”
Zuchtend pakte de man een dik wit boek met de dienstregeling van alle Arrivabussen. ,,Holwerd”, mompelde hij en bladerde er wat in.
Ineens ging hem een licht op. ,,Nee, daar staat het natuurlijk niet in”, zei hij. Hij zette het boek terug en keek me aan.
,,Misschien had de veerboot vertraging”, opperde ik. Met zoveel apparatuur achter het loket kon de man daar vast achter komen.
,,Heb ik niks van gehoord”, zei de man. ,,Maar ik ben ook nog maar net begonnen.”
Het was klaar. De man maakte aanstalten weer achter het andere loket te gaan zitten.
,,Dankuwel”, zei ik. Mijn haast was weg. De bus kwam na een uur.
<|endoftext|>
Voor het eerst van mijn leven was ik, afgelopen vrijdagavond, bij een vergadering van It Frysk Skriuwersboun, het genootschap van Friese schrijvers.
Er was een discussie over de spelling van het Fries, waar de Fryske Akademy - een instituut waar elke acht, negen jaar een directeur wordt weggestuurd - mee aan de haal is gegaan.
Die discussie loopt al eventjes. Hij komt erop neer dat de Fryske Akademy een handige woordenlijst voor het Fries op zou stellen, maar met een complete spellingswijziging kwam. En dat
provinciale staten daar eerste instantie mee akkoord gingen, zonder door te hebben wat ze deden. Insprekers waren er niet bij, want noch de Fryske Akademy, noch de provincie was zo wijs, of misschien moet je zeggen: fatsoenlijk, om de schrijvers ervan op de hoogte te stellen dat er aan hun gereedschapskist - de taal - gemorreld wordt.
Ik ben geen Fries schrijver, maar ik kan me voorstellen dat je daar boos om wordt. Misschien zijn het verstandige spellingsregels, misschien zijn ze volkomen van de pot gerukt. Maar om aan een taal te sleutelen zonder dat te vertellen, dat deugt niet. Van wie is een taal eigenlijk? Van de politiek? Van een onderzoeksinstituut? Of van de meest vooraanstaande gebruikers: de schrijvers?
Op zo’n vergadering verwacht je iets krachtigs. Een sterke uitspraak over wat de bond te doen staat. Hoe breken wij, de paradepaardjes van deze taal, de discussie open? Hoe trekken we dit uit de handen van onnozele politici en ongenaakbare wetenschappers?
In plaats daarvan waren er minilezinkjes over deze spellingswijziging. Er werd maar heel kort gediscussieerd over wat de bond te doen staat (alsnog inspraak eisen bij Akademy en provincie) en gek genoeg werd er vooral gekibbeld over wat het bondsbestuur had moeten doen. Daar heb je nu dus even niks aan.
‘Tandeloze tijger’, schreef ik in mijn notitieblokje, maar zo’n persoonlijk oordeel kun je in een krantenverslag niet zetten. Bovendien weet ik niet hoe je dat spelt in het Fries.
<|endoftext|>
Wordt Zalen Schaaf in Leeuwarden gesloopt? Veel van de bezoekers van de hoorzitting woensdag vrezen het. Dansschoolhouder Saco Velt is er zo een. Die had in Engeland al verteld dat de ,,oudste ballroom” van zijn stad misschien wordt afgebroken. ,,Dat geloven we niet! Dat kan toch niet!”, zeiden de Engelsen.
Schaaf is een ruimte in de binnenstad vol vergane-gloriecharme, met een danszaal onder een grote kroonluchter. Of je uit een tijdmachine rolt, zo de jaren vijftig of zestig in. Als je
Leeuwarders ernaar vraagt, beginnen ze over vroeger.
Het zalencomplex is in een buurt waar de gemeente een plan voor wil maken. Wat voor plan? Dat weten we volgend jaar pas. Maar Schaaf zou er slachtoffer van kunnen worden. Daarom is er een initiatief van twee bezorgde burgers, en was er die inspreekavond, met mij als spreekstalmeester.
Het was een echte Leeuwarder avond vol weemoed over wat verdween. Initiatiefnemer Joop Fenstra zette dat op een rijtje: Hotel Amicitia, hotel De Doelen, de Klanderij, het Vliet, de watertoren… ,,Allemaal verloren!”
Dat wethouder Isabelle Diks bezwoer dat Schaaf echt nog niet in dat rijtje komt, maakte de zaal niet geruster. Politiek is waterverf, zag je ze denken, zoals Wim Sonneveld al zong in ‘Daar is de orgelman’.
Schaaf is van ons, was keer op keer de boodschap uit de zaal. Van ons gewone Leeuwarders met een smalle beurs, die De Harmonie te duur vinden of te ontoegankelijk. Een bezoekster van 83 herinnerde zich haar eerste dansavond, een Leeuwarder platenbaas organiseerde hier het liefst zijn platenbeurs, een popkenner noemde deze zaal ideaal voor de oudere muziekliefhebber.
De opmerkelijkste inspreker was Hans Visser, een grote man, slecht ter been, die zoveel van Schaaf houdt dat hij er een lied voor had geschreven. Op de melodie van ‘Daar is de orgelman’. Hij had de tekst bij zich en zong het als afsluiting. De tekst was slecht te verstaan, Visser zong met ongeschoolde stem en na het applaus bleken er nog twee coupletten te volgen, maar het was regelrechte passie.
<|endoftext|>
Grote delen van Duitsland staan onder water, er zijn 1,6 miljoen minder Duitsers dan tot nu toe werd gedacht en nu dreigt ook nog het langste Duitse woord te verdwijnen, Rindfleischetikettierungsüberwachungsaufgabenübertragungsgesetz (63 letters). Officiële afkorting: RkReÜAÜG.
Gelukkig valt dat laatste mee. Hetstondwelzoindekrant, maar een woord kan helemaal niet verdwijnen. Het staat alleen niet langer in het wetboek van Mecklenburg-Voorpommern, dat is alles. En het is ook niet per se
het langste, want Duits heeft, net als Nederlands, immers een oneindige woordenschat, omdat je woorden kunt stapelen. Van ‘voordeur’ kun je ‘voordeurhengsel’ maken, of ‘voordeurhengselfabrieksdirecteurssalaris’. In het Duits zijn ze dat nog meer gewend, zo ontstond dat gekke woord van hierboven. Het betekent ‘wet op de overdracht van toezicht op rundvleesetikettering’, maar je zou het ook kunnen vertalen als rundvleesetiketteringsoverdrachtstoezichtwet. Al hebben Nederlanders de Jip-en-Jannekeneiging om zodra een woord er ingewikkeld en interessant gaat uitzien, streepjes en stipjes te zetten. Dat verknoeit fraaie woorden als jazzzangeres, overallliefhebber, zeeeend, of radiouitzending, een van de weinige woorden met ‘ioui’ erin. Duitsers hebben zelf ook wel door dat het raar is, zo’n lang woord. Zelf komen ze vaak met het voorbeeld van Donaudampfschiffahrtselektrizitätenhauptbetriebswerkbauunterbeamtengesellschaft, omdat dat in het Guinnessrecordboek heeft gestaan (79 letters). Dat zou een onderafdeling zijn van de Oostenrijkse maatschappij voor stoomvaart op de Donau (Donaudampfschiffahrtsgesellschaft), voor ambtenaren die met de elektriciteit te maken hebben. Dat stoombedrijf heeft in 1936 zelfs een tango opgeleverd over een kapitein van zo’n schip, met als refrein: ,,Kein Lied war je so schön, als das vom Donaudampfschiffahrtsgesellschaftsskapitän”.
Een Duitser vertelde me eens hoe zij de pier van Scheveningen noemen. Dat was volgens hem het langste woord uit zijn taal: ein Indasmeerhineinsteckendesfürhinundherspazierendebadegästeeingerichtetespeziellbetonkonstruktion. Zo mooi, dat ik het ter plekke uit mijn hoofd heb geleerd.
<|endoftext|>
Heel Hollum is kreupel, vandaag, vanwege het lopen van het Rondje Ameland. Dat is een jaarlijkse wandeltocht van 49,3 kilometer rondom (de naam zegt het al) Ameland.
Héél Hollum? Nee, Mario Bunicich niet. Die is 75, hij heeft jaren in de gemeenteraad gezeten voor de PvdA en zijn voet moet eens bij de TT gemangeld zijn geweest. Maar hij loopt hem elk jaar en eindigt doorgaans als eerste of tweede. ,,Het is geen wedstrijd”, benadrukt de organisatie om vijf uur ’s ochtends voor de start, maar dat weer-
houdt Mario er niet van om de afstand toch in een uur of zeven af te leggen, sneller dan alle anderen.
Zelf deed ik er acht uur en drie kwartier over, ook heel behoorlijk vind ik. Als dit een wedstrijd zou zijn geweest was ik een middenmoter.
Op het terras waar we na deze titanenprestatie neerdaalden zat Mario Bunicich ook. Dit was mijn kans om iets te leren en mezelf te verbeteren, besefte ik, dus ik vroeg hem naar zijn geheim.
,,Gewoan de bealch dervoor”, zei Mario. (Niet beul-ech, zoals Friezen zeggen, maar beel-ech, op zijn Amelands). Beter kon hij het niet uitdrukken. Of misschien toch, want hij had net staan praten met Henk, begin zestig, die de tocht elk jaar op klompen aflegt. Een verbazingwekkend gezicht, want Henk loopt sloffend, het sleept meer dan dat het kleppert, zodat je al moe wordt als je het ziet. Henk zelf wordt dat niet, die sloft kwiek het eiland rond en lacht dan iedereen uit met dure loopschoenen en blaren.
,,Ik had het er met Henk over”, zei Mario. ,,En als je ziet wie er onderweg afhaken, dat zijn mensen die het altijd makkelijk van de grote bult konden scheppen. Wij hebben altijd overal voor moeten vechten.” Er zit dus een stukje klassenstrijd in, zoals het hoort bij een echte socialist.
,,Maar je moet ook gewoon het gestel hebben”, ging hij voort. ,,En ik loop elke week 35 kilometer.”
Duidelijk. Ik zal altijd een middenmoter blijven en Mario en Henk worden eilander looplegendes.
<|endoftext|>
Een date hoeft niet altijd met een ander mens te zijn. Mijn vader heeft vandaag een date met een hond.
Dat zit zo. Tijdens onze vakantie kondigde mijn vader aan dat hij een hond wil. Dat was een verrassing, we hadden thuis nooit een hond. Wel katten, die het hotel van mijn ouders vrijhielden van muizen. Maar het is geen gek idee. Je moet eruit met een hond, het is gezelschap en het schijnt de bloeddruk laag te houden.
Het is ook een hele uitzoekerij. Een hond voor een oudere
heer moet een gezellig dier wezen dat niet alles stukmaakt. Niet een die, zoals oma’s hond Toto vroeger, steeds als de bel gaat, blaft alsof het einde van de wereld is aangebroken.
Hij moet ook niet te groot zijn, zoals Puck, de Sint-Bernard waar ik als student op gepast heb. Op zich een best dier, maar de eerste dag beet hij me zo hard in de pols dat het bloedde. Van schrik, denk ik. Omdat ik niet drie weken onder een dak wilde wonen met een harig wezen dat zomaar kon bijten, heb ik hem bij kop en kont gepakt en in de meterkast opgesloten. Hij paste er maar net in, hij zat als het ware half overeind tegen de deur aan en piepte voortdurend.
,,Wat is er Puck?”, zei ik dan. ,,Piep”, antwoordde Puck. Voor hondenfluisteraar ben ik niet in de wieg gelegd, maar nadat ik hem na een half uur had bevrijd heb ik geen last meer van hem gehad.
Via een internetspeurtocht kwamen we uit bij Joppe, een elf jaar oude Jack Russell uit het dierenasiel. Klein, levendig, zindelijk en uitermate gehoorzaam, vonden we uit bij de kennismaking. Als je zegt ‘zit’ gaat hij prompt zitten. Ideaal eigenlijk, wij waren al om. Hij houdt ook van aaien.
Toen mijn vader het filmpje had gezien dat we hadden opgenomen, zei hij: ,,Die lijkt me wel wat.” Nu moet het alleen in het echt nog klikken tussen die twee. Vandaar die date. Die is vandaag.
<|endoftext|>
Wist u dat er over een jaar of drie een nieuw Cambuurstadion staat? Vast niet. Wist u dan, dat er volgend jaar een Elfstedentocht komt? Vast ook niet. Evenmin wist u dat Cambuurspits Martijn Barto volgend jaar veertien doelpunten maakt. Misschien had u wel gehoord dat de ijsstadionplannen in Zoetermeer en Almere niet doorgaan omdat ze op drijfzand zijn gebouwd. Over een dikke maand zijn we dichterbij de 2014 dan bij 2012, Nieuwjaar ligt ver achter ons,
maar het regent voorspellingen. Dat begon vorige week bij mij thuis met een huiskamergesprek, georganiseerd door Achmea. Dankzij dat bedrijf kwamen er twintig bezoekers in mijn huis, met filmploeg, fotografen, begeleiders, broodjes, oranjekoek, een pan soep en filosoof Bas Haring. Het ging over van alles, en ook over werken in de toekomst.
Wist u dat de vaste baan gaat verdwijnen? Op die bijeenkomst voorspelden ze het vrijwel allemaal. Maar dat iedereen daarbij zegt: ,,Ik hoef ook helemaal geen vaste baan, ik ben liever vrij” verbaast dan weer een beetje. Dat klonk als de mensen die er net te vaak op wijzen dat geld niet gelukkig maakt.
De voorspellingen rond de ijshallen waren er al. Zelfgenoegzaam had Friesland aangenomen dat als je genoeg verleden hebt, je recht hebt op voldoende toekomst. Zodat toen andere plannen kanshebbers leken, de voorspellingen over het mislukken daarvan over elkaar buitelden.
Donderdag was er een talkshow in theater Romein, met Cambuurbaas Ype Smid en spits Martijn Barto. ,,Maakt Barto nog mee dat er een nieuw Cambuurstadion komt?”, vroeg de gespreksleider. ,,Barto is nu 28”, zei Smid. ,,Als hij 31 is, is het er.”
Aan Barto vroeg de gespreksleider hoeveel doelpunten hij volgend jaar maakt. ,,Ehm… veertien”, zei de spits behoedzaam. ,,Met de trainingen erbij.”
Tenslotte de Elfstedentocht. ,,Het is de koudste lente sinds 1962”, zei een collega. ,,Toen volgde daar een elfstedenwinter op. En op twee van de drie koudste lentes daarvoor ook. Dus er komt er weer een.”
U las het allemaal hier als eerste. Garanties geven we niet.
<|endoftext|>
De Pont Royal in Parijs loopt van de Voltairekade naar het Louvre. Hetiseenvandie monumentale, brede bruggen waar de mooiste stad ter wereld er veel van heeft, de platanen op de lager gelegen kade zijn door de late lente nog fris groen.
Bij het zebrapad ontstond pal voor ons een enorme ruzie. Een man met donker haar en dikke wenkbrauwen gebaarde heftig naar een vrouw.
Zij had donker haar en een witte jas. Ze zei iets terug, maar
dat maakte hem alleen maar kwader.
,,Ta gueule!”, riep hij keer op keer, hou je bek. Fransen kunnen fantastisch schelden, ook al is dat aan de taal niet meteen te horen.
Naast hen stond een jongen van dertien, veertien, een jongere versie van de man, maar een kop kleiner.
Die hield de hand van de vrouw in de witte jas vast. Hij stond op het punt in huilen uit te barsten. Het leek een gezin.
,,Ik denk dat ze een film opnemen”, zei Jan, die naast me liep. Maar nergens stond een camera. En in films zijn zulke scènes meestal in restaurants.
De vader zwaaide met de wijsvinger of er iets kleverigs af moest, de jongen begon te huilen. De moeder zei iets zachts, de vader beende weg en middenop de brug begon het opnieuw. Het ‘Ta gueule!’ echode over de Seine. De man sprong werkelijk op en neer van woede.
Het was eng en droevig om te zien. Een passant tikte de man op zijn schouder om hem tot bedaren te brengen, maar dat hielp niet.
De Pont des Arts in Parijs, verderop over de rivier, is een wandelbrug. De zijkanten, metalen roosters, zijn helemaal dichtbehangend met hangsloten, al dat messing fonkelt in de zon.
Cadenas d’amour, liefdessloten: stellen hangen die daaraan, met hun naam erop, en gooien dan de sleutel in de Seine. Dan is, hopen ze, hun liefde onlosmakelijk en voor altijd. Dat hoopt elk stel, aan het begin.
<|endoftext|>
Wat zeg je als je oog in oog staat met je nieuwe directeur, of erger nog, als hij zijn hand ter verwelkoming al in de jouwe heeft geschoven en je daar vorsend bij aankijkt? Het komt er, zeker in deze barre tijden, echt op aan om dan het juiste te doen. Psychologische zelfhulpgidsjes hameren er op, dat je maar één kans krijgt om een eerste indruk te maken.
Dit is het moment om te melden dat het bij de vorige directeur destijds dadelijk mis is gegaan. Hij maakte een karikatuur van journalisten in zijn
kennismakingsspeech, ik zette hem voor gek in een stukje en het kwam niet meer goed. Al hebben we nog wel een goed gesprek gehad over de snor van Bryan Ferry.
,,U zat toch bij de marine?”, vroeg ik. Het antwoord was bekend, want dat stond dinsdag in een interview, maar de marine is een veilig onderwerp.
Sjoerd, een vriend uit Leeuwarden die officier werd, had het al varend tot Luitenant-ter-zee der tweede klasse oudste categorie geschopt en vooral veel gintonic gedronken op Caribische terrasjes. Het is een apart slag mensen, die marine-officieren, dat er niet in spuugt. Op feestjes drinken ze beschaafd maar stevig, ze spreken met enig dédain over ‘burgers’ en als alles op is gaan ze gewoon met de auto naar huis.
De nieuwe directeur wijdde meteen uit over zijn jaren op zeilschip Urania, waar hij kadetten van diverse pluimage had opgeleid.
,,Mijn vriend heeft me verteld dat hij op het KIM in Den Helder de allerbelangrijkste les over manschappen heeft geleerd”, zei ik.
,,Wat dan?”, vroeg de nieuwe directeur.
,,Drie dingen. Een: je kunt ze niet láág genoeg schatten. Twee: voor elke oplossing hebben zij een probleem. En drie: je moet van hun probleem nooit het jouwe maken.”
,,Geweldig”, zei de nieuwe directeur. ,,Ik wil dat wel ingelijst boven mijn bureau.”
Dat was schrikken, ik had aangenomen dat iedereen op het KIM er zo over dacht. Dus nu hoop ik maar dat ik hem niet op verkeerde ideeën heb gebracht over de omgang met manschappen.
<|endoftext|>
Toen ze een jaar oud was en zestig pond zwaar lag Ietje van der Duim uit Terwispel als ‘wonderkind’ op de Leeuwarder kermis. Vorige week ging dit stukje daarover. Na haar verschijning op de kermis verdween ze uit beeld: bij Tresoar is te vinden dat ze in 1911 trouwde met Klaas Doens van der Ploeg uit Oldeboorn en dat ze zes keer een doodgeboren kind kregen.
Elske Schotanus, die onderzoek heeft gedaan naar de kermis, wijst op een korte beschrijving uit deze krant, in 1887, van de dikke baby. Die wordt Itje van
der Tuin genoemd en zou in Oudebildtzijl geboren zijn. Dat klopt dus niet, en dat is hierbij rechtgezet.
Daar staat: ,,Een kind van pas 14 maanden, dat nochtans niet minder dan 60 halve kilogram weegt. Toen wij de tent binnenkwam, lag het kind aan moeders borst. ‘Een wonder van een kind!’, hoorden wij uit veler mond, en gelijk hadden ze.”
En toen belde, heel bijzonder, Van der Vlugt, die in Grou vroeger naast het echtpaar Ietje en Klaas van der Ploeg heeft gewoond. Hij wist niks van het kermisverhaal, vertelt hij. En ook niet van die zes doodgeboren kinderen. Maar daardoor begrijpt hij nu wel waarom hun enige zoon Doene zo door zijn moeder werd vertroeteld. ,,Hy wie strontbedoarn”, oordeelt Van der Vlugt. En hij was ook niet vies van een borreltje. Hij werd een jaar of zeventig en trouwde nooit.
Het was een eenvoudig gezin, eerst woonden ze op een woonboot, later in een huis. Het dorp liet hen wat links liggen, want er gingen praatjes over vader, die de kost verdiende met het matten van stoelen en timmerwerk. Ook Van der Vlugt ging amper met het gezin om.
Nu de hamvraag: hoe dik was ze, als volwassene? ,,Se wie wol ‘gezet’”, zegt hun oudbuurman peinzend. ,,Dat bist al gau mei trije himden oer inoar hinne. Mar se wie net sá, datsto tochtst: wat in dik mins rint dêr. Dat net.”
<|endoftext|>
Herinnert u zich de balpenzaak, ook wel balpenmoord genoemd? In 1991 was een 53-jarige dame dood in haar Leidse woning gevonden. Er bleek een balpen, zo’n gewone BIC, in haar hersens te steken. Via het oog was hij daar gekomen.
Misschien was ze gestruikeld met de pen in de hand, misschien (daar ging het destijds om) was ze vermoord door haar zoon, die de pen met een kleine kruisboog in haar oog zou hebben geschoten. De jongen had zoiets tegen zijn psychothera-
peute gezegd en die was naar de politie gegaan. De jongen is in 1996 vrijgesproken.
Die pen ging woensdag van hand tot hand in Café De Ossekop. Advocaat-generaal Marcel van der Horst, die er een praatje hield, viste hem achteloos uit zijn binnenzak. Hij zat in een plastic zakje met wat getallen erop en een streepjescode.
Het had iets absurds. Als iemand nietsvermoedend was binnengekomen, zou hij denken dat iedereen gek was geworden, dat ze op een doordeweekse avond in de kroeg naar een balpen kijken of het de sleutel is van een groot mysterie.
Ik had hem ook een tijdje vast. Er was niks bijzonders aan te zien. Gewoon een pen, weegt bijna niks, er liggen duizenden van in de winkels. Type Crystal, waarmee je een streep van 2 kilometer schijnt te kunnen zetten voor hij leeg is.
De jongen werd mede vrijgesproken omdat proeven uitwezen dat het niet kon. Balpennen die werden afgeschoten op mensenschedels en varkenskoppen raakten allemaal beschadigd. Deze is intact, er zit nog inkt in, al schrijft hij vermoedelijk niet meer. Enkel het afsluitdopje ontbreekt: dat is ondanks grondige huiszoeking nooit teruggevonden, vertelde Van der Horst.
,,Het puntje van een gauwe pen / Is’t felste wapen dat ick ken”, schreef Jacob Cats en hij bedoelde dat hij geen feller wapen kende dan de vlotte pen, die scherpe, rake of zelfs ronduit beledigende dingen noteert. Maar deze pen was diep de hersenen binnengedrongen van een vrouw die anders nu 75 jaar had kunnen zijn. Zo dodelijk had Cats zich het nooit voorgesteld.
<|endoftext|>
Toen er nog geen Songfestivals bestonden moest je naar de kermis om iets raars te zien. Zoals in 1887, toen je in Leeuwarden voor 20 cent (tweede rang: 10 cent) wonderbaby Ietje van der Duim kon aanschouwen.
Ietje kwam ter sprake toen ik zondag in het Historisch Centrum Leeuwarden een lezinkje hield over George Christiaan Slieker, de Leeuwarder bioscoopondernemer naar wie het filmhuis is vernoemd. Slieker kwam uit een gezin van marktverkopers en kermisvolk en zat zelf ook in dat werk. Ruim voordat
hij als eerste Nederlander films ging vertonen bracht hij op kermissen andere waar aan de man.
Bij het kinderrijke echtpaar Rutsker van der Duim en Grietje Weiland uit Terwispel was in 1886 weer een baby geboren. Ietje. Op eenjarige leeftijd woog ze zestig pond, oftewel dertig kilo. Zelfs een leek snapt dat dit fors is.
En wat doe je dan, als ouders, in 1887? Zo’n kind geef je in bruikleen aan een kermisreiziger. Slieker adverteerde er meteen mee. ,,Volgens verklaringen van deskundigen is zulk een natuurwonder binnen-of buitenlandsch nog nooit overtroffen”, beweert hij daarin. Dat kan kloppen, vijf jaar geleden haalde een Indiase eenjarige van 22 kilo nog alle kranten.
Daar gingen dus mensen naar kijken op de kermis, maar een beschrijving is nergens te vinden. Sterker nog, Ietje verdwijnt erna uit beeld. Misschien was ze commercieel niet zo interessant, misschien is ze radicaal gaan lijnen, het is nergens terug te vinden. Ook niet of ze bijvoorbeeld familie is van dorpsgenoot Durk van der Duim (die in 1940 met vier anderen tegelijkertijd de Elfstedentocht won) of van Hilbert van der Duim. Die komt uit Beetsterzwaag, maar dat is niet ver van Terwispel.
In 1911 trouwde Ietje met Klaas Doens van der Ploeg uit Oldeboorn en beviel zes keer, schrijven de archieven, van een ,,levenloos kind”. Zodat ze in 1963 vermoedelijk kinderloos is overleden. En nu wordt ze enkel nog eens genoemd in een lezinkje over een kermisreiziger. Ook wonderbaby’s worden uiteindelijk een voetnoot.
<|endoftext|>
Twee dingen moet iedereen doen. Veel reizen en een dagboek bijhouden. Want de wereld en het leven zijn boeiende verhalen.
Mijn dagboek vertelt me, dat ik op 9 maart 2004 bij Ida van Mastrigt was, de Nederlandse consul in Tres Arroyos. Een onopvallend provinciestadje in Argentinië met 45.000 inwoners, veel met Nederlandse wortels. Er woonden, had ze me gemaild, ook veel Friezen.
Klein van stuk, blond en zeer energiek liet ze meteen haar nette tuin zien met een windmolen erin en stak van wal over
het Nederlandse vlees, dat nergens naar smaakt. Vooral dat draadjesvlees.
Ze was geboren in Batavia, waar haar Nederlandse vader voor de oorlog helemaal naartoe was gefietst. Toen ik wat doorvroeg kwam ze met haar vaders dagboek, dat ze later die dag voor me kopieerde. Ik moest beloven niets met het verhaal te doen, want er was ook een schrijfster mee bezig.
Ze ging met me langs de Hollandse school (al waren ze met Nederlandse lessen gestopt), langs de landbouwcoöperatie die opgericht was door Dirk Zijlstra uit Buitenpost, die zich hier Diego ging noemen. Ik kreeg een boek met zijn levensgeschiedenis, op basis van zijn dagboeken. Toen langs de begraafplaats, vol zerken voor Zijlstra’s, Zandstra’s en Boonstra’s.
En naar Otto Veninga, een grote, schalkse opa in het Nederlands-Deense bejaardenhuis, die met enige moeite Nederlands sprak en me de Friese woorden noemde die zijn vader altijd gebruikte: kij, hynder, oare kant en molkerij. Zijn vader was in 1924 uit Tytsjerk vertrokken. Veninga stopte me een schriftje toe: ‘De reis naar Argentinië’: het minutieus bijgehouden reisdagboek van zijn vader. Ik mocht het zo mee hebben (,,niemand hier kan het nog lezen”), maar ik heb er een kopie van gemaakt en later een krantenstuk.
Tres Arroyos schoot me te binnen nu de Bob den Uylprijs is toegekend aan ‘Argentijnse avonden’. Dat is het mooie boek dat Carolijn Visser schreef op basis van gesprekken met Ida van Mastrigt en - daar heb je het weer - de dagboeken van haar fietsende vader.
Daarom alleen al. Reizen en dagboek bijhouden.
<|endoftext|>
Suske tongzoent, Wiske vloekt. Hij heeft een gespierde tors, zij heeft borsten. En als Suske het levenloze lichaam van zijn zus Wiske ziet liggen, roept hij ,,Fuck! Fuck! Fuck!”. Wordt vervolgd. Dat is moderniseren. En dat in het jaar dat Willy Vandersteen, schepper van de brave avonturiers Suske en Wiske, honderd zou zijn geworden.
Laten we wel wezen, de stripserie ‘Suske en Wiske’ is al jaren niks meer. Net als bij Asterix borduurt de studio fantasieloos voort op oude successen. De strips zijn bovendien voor ieder-
een te koop. Zo is er een ‘avontuur’ op het wad, betaald door de Waddenvereniging, en bestaat een Friese uitgave, ‘De goalgetter’, in Cambuur-of in Heerenveeneditie. Lollig, maar rotzooi.
In het klassieke album ‘De poenschepper’ is Lambik een succesvol zakenman die het geld letterlijk de kluis in schept, maar daarvoor zijn kloppend hart door een machine laat leegzuigen. Zoiets is de stripserie sinds de jaren zeventig ook overkomen. Het hart is eruit, het geld stroomt binnen.
Maar vorige week was er ineens een rouwbrief van Uitgeverij Standaard: ,,Suske, Tante Sidonia, Lambik, Jerom en professor Barabas melden u vol ongeloof en met ontzetting dat ons aller hartsvriendin Louise van ons is heengegaan. Wiske.
Antwerpen, 1945 - † Amoras, 2047” Het was de vooraankondiging voor ‘Amoras’, een gewaagd album van tekenaar Charel Chambré en Marc Legendre, dat woensdag is verschenen. Amerikaanser, totaal anders getekend, maar met de vertrouwde personages. De titel verwijst naar het eiland waarop Suske en Wiske elkaar in het allereerste album, uit 1947, leerden kennen. Nu zijn ze erheen geflitst naar het jaar 2047 en is de pillenslikkende megacrimineel Krimson er de baas.
Zo kan het dus ook, spelen met het bekende.
Er blijven ‘gewone’ formulealbums verschijnen, maar die koopt geen zinnig mens meer. Als je de klassieken hebt (wat mij betreft in elk geval ‘De poenschepper’, ‘Het rijmende paard’, ‘De stemmenrover’, ‘De kwakstralen’ en ‘De wolkeneters’), ben je voorzien. Het volgende deel van ‘Amoras’ daarentegen, dat op 6 november komt, ga ik direct halen.
<|endoftext|>
Texas, dat is eigenlijk Mexico, lange tijd geweest in elk geval. Dat er toch zoveel blanken wonen, ligt aan een corrupte Friese ambtenaar.
Dit is wat kort om de bocht, maar daar komt het op neer. Zo heeft historicus Jan Faber van het Leeuwarder gemeentearchief het uitgezocht.
De topambtenaar in kwestie, Philip Hendrik Nering Bögel, was een middelbaar heertje met een ronde kop en dun haar. Het opmerkelijkst aan hem – het staat in het provinciaal arresta-
tiebevel van 1793 – was dat hij de middelvinger van zijn rechterhand niet kon bewegen. Die stak hij dus permanent op naar de hele wereld.
Tipgeld voor wie hem zag: duizend dukaten.
De man was spoorloos verdwenen, nadat hij een kwart miljoen geïnd belastinggeld achterover had gedrukt. Zelfs zijn vrouw, met wie hij in Oldeboorn was getrouwd, wist niet waar hij was.
Dat hij naar de Spaanse kolonie Texas was gevlucht, is nu aan het licht gekomen door de inspanning van historici en een filmproducent. Die werkt aan een documentaire over de Texaanse volksheld ‘Baron de Bastrop’, naar wie wat dorpjeszijn genoemd. Hij had allerlei baantjes, burgemeester hier, wethouder daar, en kreeg voor elkaar dat de Engelse kolonisten zich er konden vestigen, die nu in Texas bekend staan als The Old Threehundred. ,,Zonder hem”, schrijft Faber, ,,zou Texas waarschijnlijk nooit zijn bevolkt door Anglo-Amerikaanse kolonisten.”
Nu ontdekt is dat die ‘baron’ en de gevluchte ambtenaar dezelfde persoon zijn, worden voor de documentaire in de nazomer ook opnamen in Leeuwarden gemaakt.
<|endoftext|>
Johannes Rypma had niet gerekend op de vraag wat hij vrijheid vindt. De presentator overviel hem er zondag mee op het Befrijdingsfestival. Maar Johannes is niet voor een gat te vangen en zei iets als: ,,Je binne sa frij as je je frij fiele.”
Vaag, maar een behoorlijk antwoord. Want wat vrijheid is, daar hebben de meesten maar een vaag benul van. Als je het grote schoolbord mag geloven waar iedereen op mocht schrijven wat vrijheid is, kun je er veel kanten mee op.
,,Blijheid.” - ,,Ontplooiing.” - ,,Peace.” - ,,Cool.” - ,,Niet schelden.” - ,,Respect.” - ,,Geen oor-
log.” - ,,Liefdevol voor ons allemaal.” – ,,Onderwijs voor iedereen.” - ,,Be yourself.” – Geniet.” - ,,Rustig slapen.”-,,Zuipen.” - ,,Feest.” - ,,Zelf beslissen.”
Voor vrijheid zijn ook wapens nodig. Zoals de glimmend opgepoetste F16, die bij de Fryske Akademy was geparkeerd. Een prachtig apparaat, dat stoer afstak tegen de poster van de Ming-tentoonstelling in het Princessehof. Snelheid en kracht naast iets dat teer is en breekbaar, een mooie metafoor voor het leger en datgene wat dat leger moet beschermen. Mensen zetten er hun kinderen op de foto. Er stond ook een blonde vrouw, tussen wier schouders getatoeëerd stond: ‘Freedom isn’t free’.
Wat wil dat zeggen? ,,Ik las dat toen ik in Afghanistan was op een muur”, vertelde ze. ,,En het sprak me zo aan dat ik het als tattoe heb laten zetten.”
Een tattoe laten zetten in Afghanistan?
,,Nee natuurlijk niet”, zei ze. ,,Dat heb ik hier laten doen’’, zei ze. Want vrijheid, daar was ze als militair van overtuigd, is iets waar je voortdurend voor moet vechten.
Tegelijk laten al die bezoekers zich op zo’n festival sturen door bands of presentatoren, als die luidkeels vragen of iedereen wel happy is. Dan roepen ze yeah, en op verzoek roepen ze even later nog wat luider yeah. Terwijl er vast een paar mensen tussen staan die die dag niet bijzonder happy zijn.
Ze zijn vrij om dat te doen. Maar het maakt het begrip ‘vrijheid’ alleen maar ingewikkelder.
<|endoftext|>
Emile leidde ons langs bijzondere cafés in Antwerpen. Eentje had een enorm muziekorgel dat na inworp van een muntje luide polka’s speelde. In een ander was Jan Decleir vaste gast, alleen niet toen wij er zaten. We vergaapten ons aan pittoreske oude wijffies en heren op leeftijd die dagbladen doornamen onder het genot van een bolleke.
Het echte volkse Antwerpen, zeg maar.
Onderweg hield Emile halt bij een geel geverfd pand met een ‘white power’-teken op de deur.
‘De Leeuw van Vlaanderen’ stond er op de gevel. Deze zaak, vertelde Emile, is een verzamelplaats voor uiterst rechts. Er zou zelfs een portret van Hitler aan de muur hangen. Hij wist dat niet zeker, hij was nooit binnen geweest. Wij nu wel. Want ook dit is het volkse Antwerpen.
Een gezette Vlaming achter de bar bracht ons pintjes, terwijl wij rondkeken als toeristen op safari. Het is een donker café met veel hout, een potkachel, schemerlampjes, bierpullen aan het plafond en een dartboard. Veel volk zat er niet, op een man aan de bar na die informeerde hoe we Antwerpen vonden, iemand die lege glazen haalde en een jong stel dat zwijgend op een bankje zat, naast een poster met ‘Vlaanderen vrij’.
Er hingen stickers van Vlaams Belang, maar Hitler hing niet aan de muur. Wel portretten van ‘foute’ Vlamingen. Als Joris van Severen, die volgens historicus Loe de Jong Hitler te zachtzinnig had gevonden tegenover de Joden. En August Borms, de collaborateur die na de Tweede Wereldoorlog is doodgeschoten. Willem Elsschot wijdde een gedicht aan hem, waar veel over te doen is geweest.
Het opmerkelijkst was de muziek. Op de achtergrond klonken opgewekte Duitse marsen als ‘Wenn die Soldaten durch die Stadt marschieren’, die zo van een 78-toerenplaat leken te komen. Niet in de versie van Marlene Dietrich, maar die van de Wehrmacht.
Het was raar en interessant. Maar als je ‘De Leeuw van Vlaanderen’ als het kwaad ziet – wat Emile leek te doen – dan is dat kwaad nog banaler dan ik ooit had gedacht.
<|endoftext|>
‘In Nederland wil ik niet blijven”, moppert Jan Jacob Slauerhoff in zijn gedicht ‘In Nederland’. ,,Het gaat me daar te kalm, te deftig / Men spreekt er langzaam, wordt nooit heftig.”
Zelf had hij wel wat meer actie gewild. Lekkere vieze seks mag volgens hem niet (,,Men moet er steeds zijn lusten reven”), schelden kan alleen stiekem (,,In het geniep slechts mag men krenken”) en zinloos geweld doen ze moeilijk over (,,Iemand mishandlen zonder reden / getuigt van tuchteloze zeden (…) en nooit, neen nooit gebeurt een
mooie passiemoord.”
Blij toe.
Kijk nou ‘es hoe braaf en netjes het er dinsdag aan toeging. Op het saaie af. Napoleon heeft Engeland een land van kruideniers genoemd, maar als hij zich er beter in had verdiept had hij het van Nederland gezegd. Zeker als hij gezien had hoe het grootste feest dat je hier kunt bedenken is, dat iedereen zonder vergunning alle rommel van zijn zolder mag verkopen.
Leve het land waar het zetten van een handtekening live op televisie wordt uitgezonden en door het hele land wordt toegejuicht. Leve het land dat voor een versiering van visnetten kiest. Leve het land waar er tussen de ene politieke moord en de volgende een paar eeuwen zitten. Leve het land waar een rebels meisje niks beters weet te verzinnen dan ,,Noord Korea! Noord Korea!” te roepen.
Leve het land waar republikeinen pantoffelhelden zijn wiens bestaan zin krijgt als ze schande kunnen spreken van de monarchie. Leve het land waarin de discussie niet eens gaat over die monarchie, maar over de tekst van een Koningslied. Leve het land, ook, waar een rekel als prins Bernhard zo’n schok teweeg brengt dat er elke tien jaar een biografie over hem verschijnt en er niet eentje is over prins Claus. Het land dat een golf van welbehagen voelt als de nieuwe koning een Elfstedenkruisje draagt.
Ja, dat is braaf. Saai. Slauerhoff had gelijk. Maar die keerde er, ondanks allerlei zeereizen, toch steeds terug. Want het is ook buitengewoon geruststellend.
<|endoftext|>
Na 122 jaar koninginnen krijgen we dus morgen een koning. ‘Koning’ klinkt naar macht, terwijl ‘koningin’ een moederlijker uitstraling heeft, maar we zien het wel. Het verschil zal niet enorm zijn.
Behalve als je op het provinciehuis werkt en commissaris van de koningin bent. John Jorritsma is toevallig een man, maar was hij een vrouw geweest, dan was haar titel nog steeds ‘commissaris’, geen ‘commissaresse’ of ‘commissarin’.
Maar met het aantreden van een koning raakt Jorritsma een
lettergreep van zijn functieomschrijving kwijt: –in moet eruit. Hij gaat als commissaris van de koningin naar de inhuldiging en komt als commissaris van de koning weer terug.
Daarom is de afgelopen tijd op het Provinsjehûs de operatie Inne geweest. Zo doopte Marcel de Jong, de woordvoerder van de commissaris, het op een eerste bijeenkomst met medewerkers. Omdat die hem wat glazig aankeken, wees hij op de deur van de kamer van de commissaris. Op het bordje staat Keninginne, in het Fries. ,,Dit is dus operatie Inne’’, zei De Jong.
Het aanpassen van die bordjes, briefpapier en visitekaartjes ligt voor de hand, elk bedrijf dat een andere huisstijl krijgt heeft die problemen. Dan moest de brochure van het statenjacht Friso aangepast worden, de provinciale website en de negen verordeningen waar het woord ‘koningin’ in voorkomt. Ook dat ligt voor de hand. Maar de mooiste is dat de zilveren commissarispenning moet worden omgesmolten. Die penning wordt soms uitgereikt aan mensen die zich hebben ingezet voor de provincie en een persoonlijke band met de commissaris onderhouden. Er is er altijd eentje op voorraad. Toen Hans Wiegel in 1994 vertrok, gaf hij er in een keer zes weg, drie aan schippers van het statenjacht, de rest aan zijn hoofdbode, zijn kamerbewaarder en zijn chauffeur. ,,De provincie heeft geld zat, zoals u weet”, zei Wiegel. ,,Tast toe.”
De provincie is nog steeds niet arm, maar als u nog een penning had willen innen waar ‘commissaris van de koningin’ op staat, bent u nu te laat.
<|endoftext|>
Los van welk lied het ook is (met het Koningslied gaat het niet lukken), het heeft wel wat als heel Nederland op hetzelfde moment hetzelfde lied zou zingen. Dan was het even alsof het land één grote musical is.
De vraag is: hoe krijg je dat voor elkaar? Twee minuten tegelijk stil zijn lukt altijd goed, maar dat is juist het tegenovergestelde.
Collectief zingen gaat pas lukken als er een Zingpolitie komt. Nu de animal cops niet meer nodig zijn, is er wel wat
mankracht voor en als het daarmee niet lukt, dan wil ik er wel bij.
Het lijkt me fantastisch om op momenten dat heel Nederland zingt bij de huizen naar binnen te kijken of iedereen wel meedoet. Af en toe zie je dan zo’n gezin dat het niet doorheeft, vader achter de krant, moeder voor de tv, kinderen whatsappend op de bank, terwijl de tv aan staat. Daar stap je op af als Zingpolitie en je tikt een paar keer vriendelijk maar scherp met je trouwring tegen het raam. Verschrikt kijkt iedereen op, terwijl jij gebaren maakt als een dirigent. Dan snappen ze: oh ja, het is de Zingpolitie, niet om te straffen of te bekeuren, maar om ons op het rechte pad te houden.
Je hebt natuurlijk ook altijd de echte dwarsliggers, die zich in kelders of achter piano’s verstoppen omdat ze denken dat de Zingpolitie dat niet doorheeft. Daar leggen we een lijst van aan, net als van de mensen die opzettelijk geen maat houden. Of die elke keer met smoesjes komen: ‘Ik ben niet bij stem’, ‘Als ik zing, begint mijn papegaai te vloeken’. Daar trap je als Zingpolitie niet in, zingen kunnen we allemaal. Hup, gezellig meedoen jij!
Lijkt me prachtig werk. Vooral hier in Friesland, want daarvan zeggen ze dat het niet zingt. Nou, dan kunnen ze met mij als Zingpolitie nog van de bok dromen.
<|endoftext|>
Stefanus Molenwijk was in 1969 ongeveer 78 jaar en een bekende verschijning in Heerenveen. Volgens Boele Bregman, de verzetsman, later loodgieter en nog later schilder, verdiende hij de hemel, ,,omdat ie zo goed voor zijn moeder is geweest”.
Dat weet ik dankzij ‘O, was ik als een aap’, een klein boekje dat op de deurmat lag, met een selectie uit Bregmans gedichten en aantekeningen. Een aantal gedichten staat er gek genoeg twee keer in, maar het bevat leuke dingen.
Willem Winters, die Bregman heeft gekend, stelde het samen. Achterin waarschuwt hij dat Bregman beter schilderde dan dichtte. Bregman is daar zelf ook bescheiden over: ,,De grote dichters met elkaar / die schrijven maar en schrijven maar / Ik ben geen dichter en geen schrijver / ik schrijf alsof ik maar wat mijmer”, noteerde hij.
Winters heeft een ander verwijt aan deze dichter, hij zei dat in interviews: rijmdwang. Dat kennen we uit de Sinterklaaspoëzie: regels eindigen op een raar woord omdat het anders niet rijmt. Zoiets kan de boel inderdaad flink verknoeien. Maar Bregman heeft in al zijn bescheidenheid gewoon schik gehad in rijm, en die dwang voor lief genomen.
Zo wekt hij Molenwijk tot leven: ,,de voeten wijd van elkaar / langzaam lopend over het trottoir / gaat Steef door Heerenveen / en hier en daar neemt ie er een / tenminste als er iemand is / die roept: een van mij voor Stefanus / een borrel voor deze man geschonken / is gezond want hij is nimmer dronken / wel wordt hij langzaam aan zeer oud / maar dit is allerminst een fout / Als Stefanus toch dood zal gaan / dan loopt er niemand achter aan” Het is wat kreupel (‘dit is allerminst een fout’ slaat nergens op). Maar mede door wat Bregman elders schrijft: ,,En de dood begint, zo zegt Stefanus, met koude voeten”, heb ik het idee dat ik die oude scharrelaar die zo goed voor zijn moeder was toch heb meegemaakt.
<|endoftext|>
Kom je terug uit een ander land, blijk je de Grote Koningsliedrel te hebben gemist.
Dat is me toch een volksoproer geweest, als ik de berichten mag geloven. Niet de koningspaleizen wankelden door de morrende onderdanen, maar het glazen huis van de Bekende Nederlanders kraakte in zijn voegen. En ik had er niks van gemerkt. Het was namelijk vrijdag en zaterdag al, ik heb het zondag achteraf even snel nagelezen.
Het gaat om een liedje dat gezongen moet worden voor
Willem Alexander en Máxima. Ik geloof, maar heb geen zin het na te zoeken, dat iedereen suggesties in kon sturen en uiteindelijk 53 BN’ers er elk een regel van zouden zingen. (Dat aantal heb ik wel nagezocht, misschien symboliseert het iets, Wikipedia licht dat niet verder toe.)
Niemand vindt er wat aan behalve de makers, en dat is nu de rel. Ik heb het lied niet beluisterd, iedereen weet dat zulke ‘We are the world’-liedjes draaien om goede bedoelingen en grote namen, niet om muziek of tekst.
Die zijn dan ook allebei afgekraakt.
Pauw en Witteman hadden een heuse Neerlandicus opgetrommeld, die gehakt van de tekst maakte. Dat fragment is vast ergens te vinden, maar ook daar had ik geen zin in. Want wat zegt dat nou. In ‘Daar bij die molen’ zingen ze over ‘het meisje waar ik zoveel van hou’ terwijl ‘van wie ik zoveel hou’ correct was geweest. En in een lied van André Hazes laat een jongetje per vlieger een brief op voor zijn overleden moeder: ,,tot zij hem ontvangt, zij die ik mis”. Zij die ik mis? Hartstikke fout! Toch werden het hits.
Maar goed, componist John Ewbank heeft het lied teruggetrokken en voor het koningspaar zal straks wel Oranje Boven of Lang Zullen Ze Leven klinken. Dat heeft de volkswil in een weekeind voor elkaar gekregen.
Daarom heeft het geen zin om je er in te verdiepen. De Koningsliedrel is heel erg van vrijdag en zaterdag, en dus ouwe koek. Zo snel gaat dat: het is 2013!
<|endoftext|>
Douwe Dijkstra uit Dronrijp is geen Fries meer. Als je hem in Houston, Texas, treft, spreekt hij weliswaar met genoegen over Dronrijp en Leeuwarden. Maar een jaar geleden heeft hij zijn Nederlands paspoort ingeruild voor een Amerikaans: hij is genaturaliseerd.
Eigenlijk is hij van Fries Texaan geworden. ,,Dy twa ferskille net in protte”, legde hij me woensdagavond uit. ,,Se hawwe allebeide onôfhinklik west.”
Hij had verschillende redenen om Amerikaan te worden. Terug naar Nederland, behalve voor
vakanties, gaat hij toch niet en je status is zekerder. Maar het voornaamste: ,,Ik bin Amerikaan wurden sadat ik op Obama stimme koe.”
In Texas is dat een schaars geluid. In deze wijk woont maar een handjevol Democraten. Een ervan, buurman Jim, vertelde dat hij bij de verkiezingen een bord in de tuin had met Obama erop. Dat werd op een nacht gejat. Hij zette een nieuw bord neer. Ook dat verdween snel. Het herhaalde zich vier keer.
,,Toen heb ik een bord in de tuin gezet met ‘You can steal my signs, but you cannot steal this election’”, zei Jim. (Je kunt mijn borden stelen, maar deze verkiezingen niet). Precies het soort snedigheid waar Amerikanen zo sterk in zijn. Ook dat bord werd weggehaald, grinnikte hij, maar het punt was gemaakt.
Obama was zojuist op televisie, de kerkdienst voor de bomaanslag in Boston werd live uitgezonden. En hoewel je al jaren weet dat die man meeslepende speeches kan houden, is het elke keer een belevenis om er een mee te maken.
Het is fantastisch hoe hij beeldspraak maakt van de marathon (,,we finish the race”), hoe hij Boston een hart onder de riem steekt, hoe hij oprecht ontroerd lijkt door dat jochie van acht dat is omgekomen en hoe hij niet uitkomt op een of ander wraakverhaal, maar hamert op vriendschap, menselijkheid en liefde. Jawel, liefde!
Voor een politiek leider die zulke bevlogen verhalen houdt, ook al is hij daarnaast misschien best gewiekst en doortrapt, zou ik dolgraag karrenvrachten Balkenendes en Ruttes inruilen. Misschien zelfs mijn paspoort.
<|endoftext|>
Het grote thema, ook hier in Texas, zijn de bommen in Boston. Maar er zijn ook vrolijker berichten. Zo verkoopt de Amerikaanse winkelketen Kroger sinds kort stroopwafels.
Het zijn weliswaar kleintjes, maar dit is vooruitgang. De stroopwafel is immers een van de belangrijkste zaken die ons land heeft voortgebracht.
Nu is er vaker geprobeerd de stroopwafel naar de Nieuwe Wereld te exporteren, tot nu toe zonder succes. Ik kocht er eens vier voor 99 Canadese dollarcent in de Nederlandse winkel in landbouwstadje Guelph in Cana-
da. Maar daar kun je zoiets verwachten.
In 2006 hadden de koffiezaken van Starbuck’s in New York stroopwafels (twee kleintjes voor anderhalve dollar), die aangeprezen werden als een Nederlandse traktatie. Terecht, want in een stad die eerst Nieuw Amsterdam heeft geheten zou je alleen op historische gronden al stroopwafels moeten eten. Toch heb ik ze in de jaren erna nooit meer gezien: experiment mislukt. Jammer, want New York was er nog aantrekkelijker door geworden.
Nu doet Kroger een duit in het zakje. In de enorme tl-verlichte superwinkels, waar je kunt kiezen uit zeker honderd soorten tandpasta, rij na rij chips en zoutjes, talloze soorten kattenen hondenvoer en toiletpapier in onvoorstelbare graden van zachtheid, staan wat zakjes stroopwafeltjes. Bescheiden tussen alle andere koekjes, tweehonderd gram voor 3 dollar 25. Ze komen uit Vlijmen en smaken goed, maar een beetje anders.
Omdat het zo opmerkelijk is, maakte ik een foto van het schap met de koekjes.
,,Neem je foto’s voor je dieet?”, vroeg een stevige Texaan, die achter me stond.
,,Voor mijn dieet?”, vroeg ik. ,,Ja, dat je foto’s maakt van dingen die je niet meer mag hebben”, zei hij.
Ik legde uit dat ik uit Nederland kom en daarom deze koekjes fotografeerde. ,,Als bewijs dat er nu een stukje Nederlandse beschaving naar Texas is gekomen.”
Hij knikte, keek even naar het pakje en liep door.
,,Ze zijn lekker hoor!”, riep ik hem na.
,,I bet”, zei hij, maar hij kocht ze niet. Het is dus de vraag of het ditmaal wel een succes wordt.
<|endoftext|>
Op de autoradio was zo’n boeiend Amerikaans praatprogramma, waar twee oudere heren, Tom en Ray, ginnegappend over auto’s spraken. Hun ‘Car talk’ is zo beroemd, dat hun stemmen ook in de tekenfilm ‘Cars’ zijn gebruikt. Je kunt ze bellen met autoproblemen.
Net toen ik een kort ritje maakte, belde Marnie.
,,Mijn vader is een paar maanden geleden overleden”, vertelde ze. ,,Hij is gecremeerd. We hebben een deel van zijn resten begraven, mijn moeder heeft er wat van, net als ikzelf, mijn zus
en de zus van mijn vader.”
,,Zijn er geen voorgesprekken meer met onze bellers?”, vroeg Ray, of Tom, en ze schoten in zo’n hohoho-oudemannenlach.
,,Nee, wacht”, zei Marnie. ,,Mijn vader had ook een Corvette uit 1962. En hier is mijn vraag: is het mogelijk om een klein beetje van de as in de tank van de auto te doen…”
,,Ik wist dat je dat ging vragen!”, riepen de twee. ,,Wie is er nou gek genoeg om dat te doen? In de benzinetank?”
,,Ja”, zei Marnie. ,,Om mijn vader als het ware in zijn auto te laten ontbranden.”
,,Een interessant idee”, zeiden de twee. ,,Als je het hebt over één zijn met je auto… Je vraagt je af of je auto dan zal rijden?”
,,Rijden zal wel lukken”, zei Marnie. ,,Maar ik wil weten of de motor beschadigd kan raken.”
,,De motor niet”, zei een. ,,Maar je carburateur raakt waarschijnlijk verstopt en echt verbranden zal het niet. Het is as, het is al verbrand. Wat je wel kunt doen is de banden eraf halen en in alle vier een beetje as strooien.”
,,Je kúnt het ook in het asbakje doen”, suggereerde de ander. ,,Dan moet je dat natuurlijk niet meer legen”, riepen ze door elkaar heen. ,,En niet gebruiken.” ,,Of je laat het lamineren!”
,,Zou dat kunnen?”, vroeg Marnie.
,,Gewoon in de gele gids zoeken onder de P van Plastic”, zei Tom, of Ray. ,,En dan maakt je vader elke rit van de auto mee.”
<|endoftext|>
Als je met je vader op reis gaat, is het net of je eigenlijk thuisblijft. Dat is een vreemd verschijnsel, dat ik niet aan had zien komen toen we mijn vader – hij loopt naar de tachtig – na veel praten zover hadden om met mij naar Texas te reizen, waar mijn broer woont.
Deze week vertrokken we. Hij werd door bijna het hele dorp uitgewuifd, in elk geval op Facebook en in sommige gevallen ook letterlijk. Dat geeft een sterk gevoel of er iets bijzonders aan de hand is.
Terwijl veel vaders wel eens
iets met hun zoon ondernemen, om de band te versterken. Meestal gebeurt het als iedereen nog wat jonger is. Dan wordt er gekampeerd, of samen naar een rockconcert gegaan, vader doet voor hoe je je scheert of dat je haringen scheef in de grond moet steken en zoon herinnert zich dat de rest van zijn leven, dat soort dingen.
Wij hebben dat allemaal overgeslagen. Misschien terecht want ik hou niet van kamperen en mijn vader zou zich bij een rockconcert geen houding weten te geven.
Het enige bonding-moment dat me te binnen schiet, was toen mijn vader me na klachten van school mee het bos in nam om me de beginselen van voetbal te leren. Het is bij die ene middag gebleven.
Maar nu ben ik met hem op reis. (Bijna niet, overigens, want op Schiphol keek hij zo om zich heen dat hij een afstap miste en plat op de vloer smakte. ,,Wilt u een stoel, meneer? Gaat alles goed? Wilt u een glaasje water voor de schrik?”, zei de uit de taxfreewinkel toegesnelde mevrouw.)
En onderweg hebben we het eigenlijk alleen over vroeger gehad. Wat ik op school deed, hoe hij over dit en dat heeft ingezeten, wat die-en-die vroeger gezegd heeft, hoe moeilijk het soms was. Als je naar de tachtig loopt, is er ook heel veel vroeger.
Dat zal het bonding-gedeelte zijn. Het had thuis ook gekund, maar je moet er gek genoeg helemaal voor naar Texas vliegen.
<|endoftext|>
Maandag ging dit stukje over de wetmatigheden van (Amerikaanse) films, opgeschreven door de onlangs overleden filmcriticus Roger Ebert. Zoals de Wet van de Spanningverhogende Accu: Als een heldin wil wegrijden omdat er een zombie/seriemoordenaar achter haar aan zit, start haar auto pas als hij zijn arm al naar binnen steekt.
Zijn er zulke wetten voor Nederlandse films, vroeg ik me af. Ik kreeg meteen voorbeelden gemaild. Feito van der Wal uit
Heerenveen wijst op het Verlamde-Mondhoekensyndroom: ,,Bij een scène uit de middeleeuwen, waarbij altijd wel gegeten en gedronken wordt, loopt het water of de wijn de acteur (nooit de actrice) vanuit de mondhoeken naar beneden.” Hetzelfde geldt voor het vet van afgekloven botten.
Zeer herkenbaar, inderdaad – volgens mij zitten ze in ‘Nova Zembla’ ook zo woest te schransen en nog in 3D ook. Maar is het typisch voor Nederlandse films?
Leeuwarder John Bosma kwam met een hele lijst. We pakken er drie: De Accentregel. ,,In de regio spreken ze allemaal regionees. De Hollanders komen altijd noodgedwongen van buiten, bijvoorbeeld als dominee of andere notabel. De kinderen van deze Hollanders, gefrustreerd door hun verbanning uit de grote stad, zijn vaak brutaler en mooier. Een pastoor spreekt altijd met een zachte G.”
Dan de Voorwaarde van de Subsidie-Belg: ,,In Nederlandse films van de laatste jaren zit een subsidie-Belg (in Vlaamse films een subsidie-Nederlander) om het budget rond te krijgen.”
Ten slotte een echte Nederlandse, want hij gaat over het weer: ,,De regen is altijd kleddernat, want verzorgd door de lokale brandweer.” Raak! Kijk maar hoe het plenst in ‘Turks fruit’.
Eddy de Vries uit Leeuwarden komt met een internationale. ,,Een auto die iemand moet afzetten (bijvoorbeeld een taxi die zijn passagier bij een hotel brengt) komt altijd van rechts aanrijden. Nooit van links naar rechts.”
Het was mij nog nooit opgevallen, maar ik ga erop letten. Het is een boeiende wet, heb ik teruggemaild, maar geldt hij ook voor films uit landen waar ze links rijden?
Dat wordt nader uitgezocht.
<|endoftext|>
Tussen alle boeken die de vorige week overleden filmrecensent Roger Ebert schreef, is ook ‘Ebert’s little movie glossary’, een vermakelijk zakboekje voor wie vaker dan 2 keer per jaar (ongeveer het Nederlands gemiddelde) naar de film gaat, of er thuis veel ziet.
Er staan filmwetten in die iedereen herkent, zoals de ‘Vettemanformule’: ,,In alle films waarin een groep mannen samenleeft, is de vette de onbetrouwbare.”
Of de beroemde ‘Fruitkraam’: ,,Bij elke achtervolging in een exotisch land wordt een fruit-
kraam omver gereden en zwaait de eigenaar ervan met zijn vuist naar de auto’s.”
Of het Spuugeffect: ,,Als heldinnen vastgebonden zijn en in het gezicht spugen van de schurk, moet hij glimlachen.”
Ebert zette zulke dingen in de krant en lezers kwamen ook met suggesties, waarvan hij de beste in zijn boekje opnam. De ‘Heilige hond’ is een fraaie: ,,In films worden mensen straffeloos en gewelddadig vermoord, maar honden nooit. Als buitenaardse wezens films van de aarde zouden bestuderen, zouden ze vaststellen dat honden goden zijn.”
De Wet van de Toenemende Zwaartekracht: ,,Hoe hoger een held een toren beklimt, hoe groter de kans dat zijn wapen gaat vallen op het moment dat hij het het meest nodig heeft.”
De wet van de Ventilatieschacht: ,,Regisseurs zorgen ervoor dat de ventilatieschachten in de gebouwen in hun films altijd groot genoeg zijn om doorheen te kruipen.”
Of het Simultane Herstelsyndroom: ,,Als een groep filmpersonages bewusteloos is geraakt, komen ze allemaal ongeveer tegelijk weer bij.”
Het is een leuk spel, al zitten er flauwe vondsten bij en mis je ook allerlei dingen. Zo verbaas ik me er elke keer over dat filmpersonages in restaurants en op terrassen van alles bestellen maar het zelden opeten. Die staat er niet in.
En wat vooral ontbreekt, al is dat voor een Amerikaans boekje logisch, zijn de ongeschreven wetten die er in Nederlandse films of series heersen. Want die zijn er, vast en zeker. Alleen: na een heel weekeinde nadenken heb ik er nog niet eentje. Wie wel?
<|endoftext|>
‘Het is helemaal niet erg om kaal te zijn’’, schreef Gerard Reve. ,,Je hebt alleen geen haar meer.’’
In zijn boek ‘De avonden’ wordt veel en erg geestig geëmmerd over kaalheid. Reve had al jong door dat het thema mannen in het algemeen bezighoudt.
Kaalheid kondigt immers ouderdom en ellende aan, het altijd op de loer liggend verval en de naderende dood. Het is de barst in de muur, het eerste krasje op de nieuwe auto. Hoe meer je je best doet om het niet
te zien, hoe helderder de maan op het achterhoofd door de bomen schijnt.
Je kunt smoesjes bedenken (,,Waar hersens zitten groeit geen haar”, ,,Kale mannen zijn potente minnaars”), je kunt een pruik opzetten of je juist helemaal kaal scheren in een poging het onvermijdelijke een slag voor te zijn. Maar het noodlot laat zich niet bedotten. Dat noodlot is nu zelfs wetenschappelijk aangetoond. ,,Heb je Trouw al gelezen?”, vroeg een collega donderdag. ,,Jij moet om je hart denken.”
Japanse artsen hebben het uitgezocht, schrijft Trouw: een kale kruin geeft een twee keer zo grote kans op hart-en vaatziekten. Wie alleen maar een steeds hoger voorhoofd heeft, net als de collega die de krant bereidwillig voor me opensloeg, heeft niks te dulden. Vooral mannen die voor hun 55ste hun haar al kwijt zijn, moeten oppassen. Niet roken, zeggen de Japanse dokters, minder vet eten en veel bewegen. Verklaren kunnen ze het verschijnsel niet, laat staan er iets aan doen.
Nou, fijn om te weten. In de muur is zojuist nog een barst gesprongen, zo breed dat je het daglicht erdoorheen kunt zien. In de lak van de auto is gekrast: ‘Ten dode opgeschreven!’.
Gelukkig hebben de Japanners het misschien mis. De artsen vertellen dat de kale kruin ook het gevolg kan zijn van medicijnen die de onderzochte mannen slikken tegen hart-en vaatziekten en dan draait alles om. Dan staan juist die mannen met hun wijkende haarlijn misschien al met één voet in het graf, zonder het te weten. Dat zal ik die collega eens even lekker gaan vertellen.
<|endoftext|>
Alleen zorgvuldige lezers kan het zijn opgevallen: aan de columns die ik hier op woensdag schreef gingen altijd een paar biertjes vooraf. Omdat ik het stilistisch redelijk kan verbergen zal het de meesten ontgaan zijn. Er zijn trouwens grote literaire werken geschreven met een slok op.
Maar deze column op woensdag niet meer, want we zijn ochtendkrant en alles moet een tikje vroeger klaar zijn. En omdat ik op klaarlichte dag niet naar de drank wil grijpen, gaan we het eens met koffie proberen.
Dat is immers ook veel gezon-
der. Als scholier kwam ik bij een Leeuwarder vriendin thuis, wier vader alcoholist was. Ik wist niet precies wat dat was, maar hij slikte er pillen voor. En toen hij eens onverwacht thuiskwam, vermoedelijk dronken, moesten we ons achter de bank verstoppen tot hij de kamer weer uit was.
Zelf ging ik me op mijn zeventiende eens te buiten aan Beerenburg, zoiets schijnt elke puber te overkomen, en ontwaakte ik de volgende dag met een kop van gedeukt oudroest en braaksel op het kussen. Wat een beschamende liederlijkheid.
Later ook, toen we met zijn allen naar ‘Scarface’ waren geweest, erna opgewonden in de kroeg hadden zitten tieren en daarna bij mij thuis. Waar geen bier meer was, maar nog wel jenever, en waar we om de honger te stillen ’s nachts pannenkoeken gingen bakken. Weer zulk ontwaken. Bovendien waren alle borden en bestek, de strooppot zelfs, opgerold in het tafelkleed en zo in de boekenkast gepropt.
Dit weekeinde gingen er op een feest ineens flessen Calvados rond. Elegante flesjes, met een blokje hout erin voor de smaak. ,,Mijn opa heeft het gestookt”, meldde Jan, die ermee was komen aanzetten en halverwege de avond meer heeft gehaald. ,,De zolder staat er vol mee.”
‘Pake’s pracht’, werd het ter plekke genoemd. En ‘Amelander moonshine’. Het zag er mooi helder uit en rook ook lekker.
Maar ik was sterk en onverzettelijk. Ik zei nee. Net als nu. Eerst dit af, en dan zien we wel weer.
<|endoftext|>
James Dyson vindt van alles uit. Eerst de stofzuiger waar geen zakken in hoeven, laatst nog een ventilator zonder propellers en tussendoor de Dyson Airblade. Die zie je geregeld op toiletten in bioscopen, cafés en musea.
Het apparaat is grijs en je moet je handen er bovenin steken – niet eronder houden, zoals bij heteluchtdrogers. Er komt dan een brede straal koude lucht uit, een dunne laag wind met een snelheid van bijna 650 kilometer per uur (ik heb het net opgezocht) zodat je het vel van je handen kunt zien bewegen.
Hij maakt ontzettend veel kabaal, nog meer dan de haardroogkap van mijn moeder en die was al zo luid dat je in haar aanwezigheid allerlei rare dingen kon zeggen zonder dat ze het hoorde.
Nog een weetje: bij een gewone luchtdroger duurt het 47 seconden voor je handen droog zijn, bij de Airblade – en bij gewone papieren handdoekjes – ben je 10 seconden kwijt.
Deze week kwam ik door een griepje dat niet echt doorzet op verschillende toiletten. In opvallend veel daarvan (hier in Leeuwarden althans) tref je de katoenrol aan, die meestal al aan zijn eind is en niet verder meer kan afrollen. Of het apparaat waar je je hand voor moet houden, dan komt er een te klein stukje papier uit.
Maar in het herentoilet van het nieuwe Fries Museum hangen twee Dyson Airblades naast elkaar. Pal tegenover de urinoirs, op precies dezelfde hoogte. Dat was het fascinerende.
Als je, zo besefte ik, als man, in dat museum, in die toiletruimte, vrij van schroom, een beetje op je tenen zou gaan staan, dan zou je dus in die open ruimte van de Dyson Airblade ook wat anders dan je natte handen kunnen steken of hangen. Om eens te ervaren hoe dat is, koude lucht met een windkracht van 650 kilometer per uur.
Het is misschien raar dat ik het zo vertel. Maar James Dyson is juist rijk geworden door het maken van dit soort onverwachte gedachtensprongen.
<|endoftext|>
De Bedrijvencontactdagen in Leeuwarden gingen dit jaar niet door. Volgens mij tot opluchting van alle bedrijven die zich al een paar jaar afvragen wat ze daar moeten en er toch weer heen gaan om niks te missen. Nu i de Trade Experience Leeuwarden op poten gezet, kleiner en een stuk minder druk.
Direct bij de ingang werd ik dinsdagavond door een accountantsbedrijf uitgenodigd om mee te doen aan een wedstrijd om een gratis imagoadvies, ter waarde van €395.
,,Heb ik een beter imago nodig?”, vroeg ik een accountant. ,,Die kaartjes geven we aan iedereen”, zei hij. ,,Het zegt niks over u. Maar het is wel de moeite waard hoor.” Zelf had hij er een kleurenkaart aan overgehouden, waarmee hij naar kledingwinkels ging. Nooit ging hij zonder kleurenkaart van huis, hij toonde zijn portemonnee om het te bewijzen. ,,Ziet u? Geel en bruin kan ik niet dragen.”
Daar had Erik Mathlener geen last van, die hier een cursus Klanten Wegjagen gaf. Zijn pak was saai zwart, maar zijn schoenen waren lichtblauw, oranjebruin, roze en melkwit, met blauwe veters. Bijzonder, zeker op deze beurs waar iedereen voor veilige bruine of zwarte schoenen had gekozen.
Klanten, dat weten we allemaal (aldus Erik) zijn etters en zeurpieten, die je zo akelig mogelijk moet behandelen anders komen ze nog terug ook. ,,Laat de concurrent er maar mee zitten”, zei hij. Hij gaf tips over hoe je ze telefonisch kunt afpoeieren, hoe je gesprekken mis kunt laten gaan, hoe je huisbezoeken in het honderd laat lopen.
Toen kwam de ommekeer, want Erik bedoelde het ironisch. Ondernemers willen juist het tegenovergestelde van klanten verjagen. Wie zijn werk met plezier doet, doceerde Erik, en zijn klant leuk behandelt, heeft succes. Daarom gaat hij nog altijd naar de garage in Baflo, die hem eens uit de penarie had gehaald.
Met die mentale kleurenkaart - Geef Uw Klant Aandacht en Vertrouwen - konden we de beurs weer op. Al dacht ik wel: de ondernemer die dit niet wist, had misschien een ander beroep moeten kiezen.
<|endoftext|>
In de laatste trein uit Groningen naar Leeuwarden op zaterdagavond is iedereen dronken, weet ik nu. Twee jongens zaten een beetje slaperig hamburgers te eten. Een man voor me deed een rinkelende plastic tas open en ging aan zijn maten uitdelen. Ik had flesjes bier verwacht, maar het waren lege, gebruikte glazen.
,,Ik hoef der net ien, jong”, zei een oudere man uit zijn gezelschap. ,,Ik ha der thús al genôch.’’
Het wekte de indruk dat hij die uit de kroeg had meegejat. Maar ik kon me er niet goed in
verdiepen, want er was een jong stel binnengekomen, dat vlakbij neerplofte.
,,Wat een kutplek godverdomme”, zei het meisje, dat er verder beschaafd uitzag maar een schelle stem had.
De jongen zei iets terug wat niet te horen was. Ze ging met haar been over het zijne zitten en praatte verder.
,,Ik was zo aangeschoten, ik kon niet eens meer een shagje draaien godverdomme”, vertelde ze. Hij mompelde iets, misschien dat ze wat zachter zou moeten praten. ,,Daar heb ik schijt aan”, zei ze. Intussen kwamen er drie mannen binnen met leren jasjes, op zoek naar vier zitplaatsen bij elkaar. Achter hen aan sjokte een vierde, die met dubbele tong zei: ,,Waarom gaan we niet gewoon naar huis man? Waarom gaan we niet naar huis?’’ De anderen grinnikten.
Het meisje was intussen op wat anders overgegaan.
,,Ik kan heel goed op hakken lopen. Ik heb wel eens van negen uur ’s ochtends tot elf uur ’s avonds op hakken gelopen, hoor. Dat voel je niet meteen, pas als je ze uittrekt heb je pijn.”
Ik gluurde naar haar voeten, ze had sneakers aan.
De jongen boog zich naar haar toe en zoende haar vol op de mond. Of het liefde was of een manier om haar stil te krijgen was niet helemaal duidelijk.
,,Het volgende station is Zuidhorn”, riep een stem om. ,,Reist u met een OV-chipkaart, vergeet dan niet uit te checken.’’
,,Godverdomme”, zei het meisje. ,,Ik hoopte dat dit niet zo’n stoptrein zou zijn.”
<|endoftext|>
asing walthaus Mevrouw Mertens uit Hurdegaryp herinnert zich weinig van haar grootvader, vertelde ze me gisteravond in het Fries Museum. Hij overleed in 1945, toen zij een peuter was zonder besef van de historische rol die hij gespeeld had.
Maar trots op hem is ze wel. Want vanwege haar grootvader heet het Leeuwarder filmhuis nu Slieker Film. Naar George Christiaan Slieker, de Leeuwarder kermisbaas die in 1896 de eerste betaalde filmvoorstelling voor publiek gaf, op de Leeuwarder kermis. Dus vlakbij waar nu het
filmhuis, pardon: Slieker Film is, in het Fries Museum. Daar moet trouwens nog wel een gul filmbord op de gevel, zodat iedereen snapt dat dit hier niet slechts een museum met dooie dingen erin is.
Ik was een beetje huiverig voor mevrouw Mertens, want ik had me laten strikken om als aardigheidje Slieker te spelen bij de opening. Toen zijn eerste bioscoopvoorstelling een eeuw geleden was, heb ik met historicus Harm Nijboer een boekje over hem geschreven, vandaar. Verschillende mensen zeiden gisteravond dat ze het boekje bij De Slegte hadden gevonden. Daar doe je het allemaal voor.
En hoewel ik me destijds in hem heb verdiept, heb ik geen idee hoe hij sprak of bewoog. Of hij mensen zijn bioscooptent binnenlokte door luidkeels te roepen ‘Komt dat zien, komt dat zien’, of dat hij alleen maar foldertjes uitdeelde en adverteerde. Of hij misschien het accent van zijn geboortestad Leeuwarden had.
Een van Sliekers achterkleinzoons, met wie ik had gemaild, kon me niet vertellen wat hij Slieker-karaktertrekken vond. ,,Over het algemeen vind ik de familie van oom en tantes en mijn moeder wel wat elitair. Afstandelijk, weinig emoties.”
Interessant, maar niet voor een optreden van een paar minuten. Dus ik heb luidkeels een stukje voorgedragen uit een strooifolder waarin Slieker zijn Kinematograaf aanprijst als ,,iets nieuws en tevens overweldigend schoons”.
Of dat op de echte Slieker leek, weet ik niet. Maar mevrouw Mertens en haar familie wilden na afloop met me op de foto. Dus het kan er nooit ver naast hebben gezeten.
<|endoftext|>
Het nieuws dat het Thalenpark in Drachten een rijksmonument wordt was dinsdagmiddag nog niet doorgedrongen tot het handjevol wandelaars. Misschien was het er te koud voor.
Dat park is een stukje jaren zestig tussen de driehoogflats, de Lidl en popcentrum Iduna. Een vlak grasveld met bomen, rondgeknipte coniferen en een rechthoekige vijver met betonwanden. Toen ik in Drachten woonde lag de lelijke klokkentoren (waar jaren over geruzied is, het carillon hangt nu boven de
promenade) plat op de grond. Die is weg, het park is opgeknapt.
Het was van Hein Otto, de landschapsarchitect van de Nationale Spoorwegen, die na de oorlog voor strakke beukenhagen bij perrons, bomen rond rangeerterreinen en complete stationspleinen heeft gezorgd. Hoe Otto in Drachten kwam, waar geen station is, weet ik niet.
Druk was het er niet. Een stel zat te vrijen op een bankje, een jongen oefende met zijn skateboard. Een echtpaar uit Hurdegaryp hoorde ervan op dat ze door een monument bleken te lopen. ,,De Prinsentún is moaier”, vonden ze.
Om de schoonheid te zien, moet je uit Drachten komen. Zoals Ypkje, een 66-jarige weduwe met rode wangen van de kou, in een scootmobiel. Haar hondje Country – genoemd naar de favoriete muziek van wijlen haar man - drentelde eromheen.
Het is hier mooier dan het Reidingpark, waar ze vlakbij woont, zei ze. Dat heeft een heuvel en veel bomen, maar ,,der sitte altiten roeken te razen. As’t der hinne giest hoechst net lang te wachtsjen, dan hast al wat op’e jas.”
Nee, dan dit Thalenpark. De jeugd maakt er wel troep, maar de bewoners van die driehoogflats aan de Lange West komen ’s morgens trouw met grijpers en vuilniszakken. Alleen daarom al zou zij hier wel willen wonen, bekent ze. En om het uitzicht op dit park.
Maar ja, zuchtte ze: ,,Ik ha net in kompjoeter.” En zonder computer kom je tegenwoordig niet meer aan een huis. Ze is op cursus geweest, maar het was niks voor haar. En haar werkende zoon ,,hat it net oan tiid”.
Daarom rijdt ze dagelijks het park door met Country. Een goed park is van iedereen.
<|endoftext|>
Roken is slecht, dat weten we nu wel. Maar als u dacht dat we er daarmee waren, hebt u het mis. Andere gevaren liggen alweer op de loer. En de verrassendste daarvan is kaas. Kaas kills.
Ik heb dat niet van mezelf. Als je in Friesland woont, wordt er immers een positieve grondhouding van je verwacht ten aanzien van zuivelproducten. Ik gebruik boter, heb altijd melk in huis en eens per week koop ik een stukje belegen op de markt.
Maar nu is er Michael Moss, een Amerikaanse Wouter Kloot-
wijk die bij de New York Times werkt. Hij bedacht het woord ‘pink slime’ (roze slijm) voor een goedje dat ze maken door koeienresten die alleen nog voor kattenvoer geschikt zijn te centrifugeren en met ammoniak te behandelen tegen bacteriën.
Moss onthulde dat het in hamburgers werd gebruikt, want dan hoeft daar minder vlees in.
McDonald’s en supermarktketens bezworen na dat artikel dat ze het nooit meer zouden doen.
Hij heeft nu een boek geschreven, ‘Salt sugar fat’, over dingen die slecht voor ons zijn, maar die we ook graag willen. Suiker, bijvoorbeeld, werkt op de genotscentra van het brein: geleerden kunnen vrij precies een ‘bliss point’ vaststellen waarop een frisdrank het beste werkt. Zoeter hoeft niet, als je fabrikant nog meer suiker in je drankje gooit, is dat weggegooid geld.
Vet kent geen bliss point. Hoe meer vet, hoe lekkerder we het vinden – dat is uitgezocht in laboratoria. Daarom, schrijft Moss, gaat er in Amerika nu overal kaas bij op. Op pizza’s, op burgers, recepten schrijven roomkaas voor. Vol ongezonde verzadigde verzuren. De propagandamachine voor kaas draait op volle toeren, want de zuivelindustrie heeft meer geld dan de clubs die mensen gezonder willen laten eten. Het doet aan de strijd rond het roken denken.
Zaterdag was ik op de markt omdat de kaas op is. Ik had net een recensie van dat boek gelezen. En ik besloot de kaas eens een weekje over te slaan.
Het is begonnen.
<|endoftext|>
Terwijl we dinsdag in de bioscoop zaten, was er geen water in de stad. We merkten het niet, behalve dat ik naar de wc ben geweest ondanks de melding ‘tijdelijk buiten gebruik’. Sorry mensen, dat was ik dus, maar het was vloeibaar.
Het droogleggingsnieuws stroomde wel door. Zodat we in de pauze en na afloop berichten konden lezen over de speurtocht naar het lek, grappen over bierkranen, of de ironie dat dit nu juist in Leeuwarden gebeurde, dat zich zo graag Capital of Watertechnology noemt. Dat een Een bankrun, maar dan op water tankwagen vol water uit Heerenveen kwam voor de brandweer en dat er een heus crisiscentrum was in het stadhuis.
Daar wilde ik wel heen. Een crisiscentrum, daar kom je niet elke dag. Maar ik moest eerst weten hoe ‘Side effects’ af zou lopen (een happy end, volgens de vrouwenhater in ons gezelschap, want de ene vrouw werd opgesloten in een gesticht en de andere in de gevangenis, precies zoals het in de echte wereld ook zou moeten zijn). En daarna was de ramp alweer voorbij en had Leeuwarden water.
Maar nu. Bij al die berichten waren er ook veel, vaak met foto’s erbij, van mensen die naar de supermarkt waren gesneld om flessen water te kopen. Ook niet een paar: de schappen waren helemaal leeg. Een vreemde hamsterwoede had zich van hen meester gemaakt, een redeloze angst om droog te komen staan, een bankrun, maar dan op water.
Dat is een interessant gegeven, waar de regering haar voordeel mee zou moeten doen. Want de economie, experts zeggen het, komt maar niet op gang omdat de mensen hun geld niet durven laten rollen. Of zoals die experts het liever noemen omdat dat minder simpel klinkt: het consumentenvertrouwen is laag.
En kijk nu eens. Geld speelde geen rol meer, de consument was niet te stuiten. Overal in Leeuwarden zijn nu mensen met een huis vol flessen water, dat ze ook gratis en voor niks uit de kraan kunnen halen.
Hier moet studie naar verricht worden, heel Europa heeft er wat aan. Leeuwarden, Capital of Watereconomy!
<|endoftext|>
Koen, de zoon van Jan, wil naar de hotelschool. Hij weet alleen nog niet welke.
(Jan woonde vroeger op de studentenflat naast me. Hij studeerde economie. Dankzij hem ken ik nummers van Frank Zappa uit mijn hoofd, want die hoorde ik door de muur heen. Jan licht nu bedrijven door en geeft les aan studenten.)
,,Koen is al in Maastricht wezen kijken en dat heeft zijn voorkeur”, vertelde Jan maandag telefonisch. ,,En Den Haag stond hem niet aan. Morgen komen we naar Leeuwarden.”
Na afloop van het hotelschoolbezoek zouden ze langskomen. Dat is gezellig, maar het legt ook druk op je. Want als zo’n jongen uiteindelijk voor een andere studiestad kiest, word ik erop aangekeken. Dan heb ik niet hard genoeg mijn best gedaan om weer een ziel voor Leeuwarden te behouden.
,,Hoe vond je het?”, vroeg ik Koen ’s middags. Leuke opleiding, zei hij, lekker internationaal. Als hij zowel in Maastricht als in Leeuwarden zou worden toegelaten, wist hij nog niet waar hij voor zou kiezen. Zijn vader had een kritiekpuntje, want een collega van hem had de opleiding jaren geleden doorgelicht en dat zag er niet best uit.
,,Dat was toen”, suste ik. ,,Toen heerste er een angstcultuur, het stond ook in de krant. Maar die directeur doet al lang iets anders.”
Tegen Koen barstte ik los over de gezellige studentenstad, elke week een feest, veel cafés, een scheve toren waar je op kunt, terrassen op de gekste plekken, volop blozende Friese meisjes, her en der beschikbare woningen en in 2018 ook nog eens Culturele Hoofdstad van Europa. Dat was overdreven, Maastricht kan dat ook worden, maar alles is geoorloofd in de strijd tegen de braindrain. Twee mensen die kwamen eten stonden me ook nog bij.
Hopelijk had Koen niet door dat we schijnheilig waren. Want toen vader en zoon weg waren gaven we toe dat als wij voor een van beide studiesteden zouden moeten kiezen, de Maas het zou winnen van de Potmarge.
<|endoftext|>
De songteksten van ‘The next day’ zijn vrijwel onleesbaar gedrukt, in minieme roze lettertjes op een bruinpaarse achtergrond. Dat moet opzet zijn van David Bowie, de maker van die plaat. Hij vertoont zich nooit met leesbril maar heeft er vast een.
Ik kocht het album zaterdag uit loyaliteit.
Ach, Bowie. Na de middelbare school ging ik met drie klasgenoten naar Salou (eens maar nooit weer), naar een hotel met tien platen in de jukebox, waaronder ‘Sound and vision’. Toen
ik studeerde werd ‘Heroes’ grijsgedraaid. Na lang wennen ben ik ‘Ziggy Stardust’ steeds beter gaan vinden. (Met muziek die je onmiddellijk leuk vindt, ben je snel klaar, terwijl muziek waarvan je in eerste instantie denkt: ik weet het niet, vaak steeds beter wordt.) In mei 1987 zag ik Bowie in De Kuip met jarentachtighaar. Toen was-ie veertig.
Die Bowie dus. Steeds andere gedaantes, steeds leuk. In 2004 verdween hij uit beeld, na een lichte hartaanval tijdens een optreden in Duitsland. Zijn glorietijd was misschien ook wel voorbij. Maar stiekem heeft hij een album opgenomen en dat ligt nu in de winkel. Op internet liet hij, gewiekst als hij is, al wat uitlekken.
De platenzaak had een stapeltje. ,,En hij is al 66!”, riep de mevrouw bij de kassa. ,,Na zo’n leven met drugs en alles maakt hij toch nog weer een plaat.”
,,De mensen die dit kopen zijn zeker ook wel 66”, zei ik.
,,Jong zijn ze niet”, beaamde ze, met een blik op mij. ,,In elk geval vijftigplus. Jongeren kopen geen cd’s meer, die downloaden alles gratis.”
De plaat herinnert aan andere Bowieplaten en zoals altijd is het even wennen. Bowie zingt: ‘Here I am, not quite dying’. En ‘Where are we now?’. En ‘I’d rather be dead than out of my head’. En ‘You feel so lonely you could die’.
Dat heeft Bowie in zijn nieuwe gedaante als zingende oudere goed aangevoeld. De cd-kopers kunnen die teksten misschien slecht ontcijferen, maar ze begrijpen ze zo wel. De leesbril is het probleem niet.
<|endoftext|>
De voetbalwereld is een revuewereld, zegt iemand in ‘Het mooiste leven…’, het boek van schrijver Kees ’t Hart die twaalf jaar terug een seizoen bij SC Heerenveen rondliep. Die uitspraak was een voorbode van het ook voor voetbalbuitenstaanders als ik fantastische gekrakeel dat er nu is met Riemer en Robert.
Riemer was vroeger de baas. Hij is de boer die zijn bedrijf aan de oudste zoon heeft overgedaan en dagelijks langs komt om aan te wijzen waar het mis gaat. Robert is de nieuwe baas, de
harde zakenman met ballen als loden kogels, die schoon schip komt maken en wee je gebeente als je niet meedoet.
De heren zelf houden zich relatief stil, maar deze week deed dat er weinig toe. Eerst bekeek ik - het werd me warm aanbevolen - ‘Voetbal International’ op Uitzending Gemist.
Daar zat walrus Johan Derksen te kiften met Wilfred Genee. Derksen zei: Robert is een leugenaar en bedrieger, hij vertelt lulkoek en jij snapt er niks van als je hem gelooft. Hij werd kijkcijferverhogend boos, op de manier van iemand die weet dat hij het mis heeft en gaat roepen: ‘dit vind je leuk hè?’.
Heerlijke tv. ,,Dat doen ze daar altijd”, zei een sportcollega. Maar ik zag het voor het eerst.
Toen kwam Corner, het officiële orgaan van de voetbalclub (,,de Pravda van SC Heerenveen’’, noemt schrijver Ferdinand de Jong het blad op zijn weblog). Daarin krijgt Riemer van onder uit de zak en zijn vrouw ook, door Albert van Keimpema. Lekker vilein: dat Riemer de club ondermijnt, een geniepig zakenman is, vroeger verkeerde spelers kocht en hij en zijn vrouw een keer bij een belangrijke wedstrijd zijn vertrokken met een doorzichtige smoes.
,,Van Keimpema zijn vrouw is commercieel manager van SC Heerenveen’’, zei de sportcollega. ,,En hij schreef zes jaar terug ‘Heerenveen en Riemer’, een zeer lovend boek waar Riemer toch erg kwaad om is geweest.’’
Revue, dat slaat de spijker redelijk op de kop. Of gooi-en smijttheater. Slapstick. Het is in elk geval om te lachen.
<|endoftext|>
In de winkel, gisteren. Ik had haast en nergens op gelet. Allemaal mensen stonden te praten of er iets belangrijks was gebeurd.
,,Wat een heerlijk lentezonnetje! Het is meteen al warm als je buiten staat!”
,,De terrassen zaten helemaal vol.”
,,Maar het is ook lekker! Alleen ’s avonds koelt het af, dan moet de kachel nog aan hoor.” ,,Volgende week gaat het weer vriezen, zeggen ze.”
,,We waren er ook wel aan toe. We hebben het wel verdiend.” ,,Dat het ’s morgens bij het
opstaan licht is, dat is zo fijn.” ,,De mensen hebben meteen een beter humeur.” ,,Ik loop steeds te gapen, voorjaarsmoeheid he.” ,,Ik had de tuindeuren al open. Maar er zijn bij ons nog geen sneeuwklokjes.” ,,Ik heb met een glas wijn in de tuin gezeten. Wel met een sjaal om, maar het was heerlijk genieten.” ,,Hmm, ja. Heerlijk!”, riep iedereen door elkaar heen. Heerlijk genieten, dat wil iedereen immers wel.
Zelf ben ik nooit goed geweest in praten over het weer. Ik vind het vervelend als het heel koud is, regen is lastig en het is rot als je paraplu kapotwaait. Veel meer heb ik er niet over te melden.
Maar ik ken legio mensen die van alles kunnen aflezen uit de stand van de maan, de vlucht van de zwaluw of het dansen van de vliegjes in de avondzon. En ook nog weten dat de afgelopen maand het grootste aantal dagen met sneeuwval had sinds de slag bij Nieuwpoort. Mensen kunnen elkaar urenlang met clichés over het weer vermaken. Mij ergert het een beetje, helemaal als het zo lang doorgaat. Ja hoor de zon schijnt. Ja hoor de lammetjes dartelen in de wei. Ja hoor de jas kan bijna uit. Stop de persen!
Maar toen ging ik naar huis met de boodschappen. En de zon scheen lekker. Een man reed fluitend op de fiets. En om de hoek zaten mensen op het terras. Dus hoewel ik het liever niet doe, moet ik toegeven: er zit wat in, wat ze zeggen.
<|endoftext|>
Een vriend hield een usbstick omhoog. ,,Dit moet je zien”, zei hij. ,,Het is zo slecht, het is hilarisch.” Op de stick stonden de eerste drie afleveringen van ‘Freddy, leven in de brouwerij’, een Trosserie met Thom Hoffman als Freddy Heineken. Paar andere filmliefhebbers erbij, biertje en kijken maar.
Slecht is het inderdaad. Als Freddy kort na de Tweede Wereldoorlog in New York bier verkoopt, gaat een Hollandse baksteenmuur voor New York door. Ook komt er een Hans Wiegel in voor om wie je in de
lach schiet (haar, bril, dikke sigaar) en een Frank Sinatra die op Kees van Kooten lijkt. Hoffman acteert vooral met zijn wenkbrauwen, die zo beweeglijk zijn dat je er wel een walnoot mee kunt kraken. En hoewel de ondertitel luidt: ‘leven in de brouwerij’, komt er geen brouwerij in voor. We zien zelfs amper bier, want iedereen drinkt wat anders.
Maar hilarisch slecht, dat valt dan weer tegen. Wel zijn er lachwekkende stukken in. Met als vermoedelijk hoogtepunt een gesprek tussen Heineken en zijn vrouw (Liz Snoijink), voor wie hij een parelketting heeft meegebracht. Hij heeft een affaire met Nan Los, die hij een rol in een W. F. Hermansverfilming heeft bezorgd. Zijn vrouw, die voor de tweede keer zwanger hoopt te raken, vermoedt dat.
Hij: ,,Onze campagne is een gigantisch succes, we laten Amstel ver achter ons. En, raad eens welke film geselecteerd is in Cannes? En dit is voor jou. Zonder jouw steun zou dit allemaal niks betekenen.”
Zij: ,,Oh wat mooi.”
Hij: ,,Waar is Charlene?” (hun dochter) Zij: ,,Logeert bij een vriendinnetje.”
Hij: ,,Dus we hebben het rijk voor ons alleen.”
Zij: ,,Hij is echt prachtig.” Hij: ,,Helemaal jou.”
Zij: ,,Ik ben weer ongesteld geworden.”
Hij: ,,Oh. Er zijn twee dingen, die we nooit zullen beheersen. De dood en nieuw leven. Verder hebben we alles in eigen hand.”
Meteen teruggespoeld en nog eens gekeken. We trokken nog een biertje open en zeiden tegen elkaar: vakmanschap is meesterschap.
<|endoftext|>
Bij het Oscarnieuws van deze week bleef onderbelicht dat er ten minste één Fries is, die een Oscar in handen heeft gehad. Dat is Eelke Jan Bles, geboren in Heerenveen. Hij woont in Londen, waar hij interieur-en vloerenwinkels heeft.
Hij was op het feest van het blad Vanity Fair in het Sunset Tower Hotel in Los Angeles, na de Oscaruitreiking in een theater even verderop. Dat feest is, sinds het in 1994 voor het eerst werd gehouden, the place to be voor sterren, filmproducenten en gewone miljardairs. Wie geen
uitnodiging of Oscar kan tonen, komt er niet in. Het hotel wordt er ingrijpend voor verbouwd, onder leiding van een toonaangevende architect. Belangrijke journalisten mogen erbij zijn, maar als ze betrapt worden terwijl ze wat in een opschrijfboekje krabbelen gaan ze er onverbiddelijk uit.
,,Alle minsken dy’t Oscars krigen hienen, wienen der”, beschrijft Eelke Jan Bles. ,,En ek âlde stjerren, Jane Fonda, Joan Collins, Michael Douglas, dy hie syn heit mei, eh…”
Kirk.
,,Kirk Douglas, Ben Affleck, Elton John, Adele – de list hat gjin ein. En se binne allegear tige iepen. Dat is it rare fan dit feest, al dy minsken dyst kinst fan tillevyzje en film binne hjir yn ien romte by inoar. Bizar om mei te meitsjen.”
,,Se sizze allegear tsjin inoar, wat sjochst der fantastysk út. Dat seiden se ek tsjin mij, wylst se my noch nea earder sjoen hienen. No ja, ik koe in pear minsken om’t ik dy yn Londen as klant ha, lykas Adele.”
Een vriendin die al zeventien jaar de bloemen van deze afterparty verzorgt, had gezegd: ‘Ga eens mee als hulpje, dit moet je meegemaakt hebben’. Dus was hij een weekje naar LA geweest om haar bij te staan.
Ten slotte: die Oscars. ,,Ik ha der in pear fêst hân”, zegt hij trots. ,,Se binne swierder ast tinkst, kinst der wol ien mei deaslaan.”
Een Friese Oscar kun je het niet noemen, maar het komt in de buurt.
<|endoftext|>
Tijdens die Project Xrellen in Haren is een auto in de fik gestoken door een jonge Bolswarder. Zo lijkt het tenminste. De jongen werd herkend op opnamen van een maand later, toen hij in een tankstation in Marum pochte over dat in de fik steken.
Op de filmpjes van de rellen schijnt te zien te zijn dat hij de Hitlergroet brengt en middelvingers opsteekt. Zulke pubers vragen gewoon om een schop onder de kont.
Die jongen, onlangs achttien geworden, had maandag moeten voorkomen, maar hij is
gevlucht. Hij zit waarschijnlijk bij zijn vader in België of Macedonië. Hij heeft een brief naar de rechter geschreven dat hij niet naar Nederland terug zal keren. Er is een Europees arrestatiebevel tegen hem uitgevaardigd.
Vreemd toch? Niet dat die jongen vlucht. Als je achttien bent, is alles groot en dramatisch. Dan ziet de kans op een jaar celstraf (dat is de eis) er uit als iets waar nooit meer een eind aan gaat komen. Helemaal voor wie, zoals hij, meer op zijn kerfstok heeft.
Het vreemde is dat hij na zijn vlucht een brief schrijft. Aan de rechtbank, nota bene. Is dat weer pochen? ‘Nènè nè nènè, je krijgt me lekker toch niet’ roepen?
Hij had ook onopvallend in Brussel of Skopje kunnen gaan wonen, haar verven, baantje bij de groenteboer op de hoek, aardig zijn voor overstekende oude vrouwtjes en nooit meer iets laten horen. Op je achttiende heb je genoeg films en series gezien om te weten dat wie aan de wet ontsnapt is geen aanwijzingen geeft.
Zijn advocaat vertelde (staat op het lezenswaardige weblog van rechtbankverslaggever Rob Zijlstra uit Groningen): ,,Gurben heeft heel veel spijt, moet veel huilen, is al 10 kilo afgevallen en hij mist zijn moeder.”
Dat van die moeder zal advocatenpraat zijn, maar de boodschap is dat Gurben het zwaar heeft. Gecombineerd met zijn brief betekent dat: die jongen is onzeker en straks misschien opgelucht als hij vanwege dat schrijven gepakt wordt. Zulke pubers vragen gewoon om een schop onder de kont. Per post, zelfs.
Bijna niets is zo weinig opwindend als zoenen met iemand met een zachte G. Dat is vrij onbekend, want meestal komt het niet zover: even een gesprek met iemand met een zachte G en je hebt al geen zin meer.
Ja, Brabanders en Limburgers onder elkaar, dat is een andere zaak. Die hebben nu eenmaal weinig keus.
Maar een zachte G is op erotisch gebied geen aanbeveling. Niet voor niks had het carnavalstrio Jos van Oss drie jaar geleden een hit met het refrein: ‘Ik heb een zachte G, maar ook een
harde L en mocht je het niet geloven je zus die doet dat wel.’ Het wanhoopsoffensief van iemand die de handicap van de zachte G probeert te overtroeven met macho-gebluf.
Wim Daniëls, het stond in deze krant, beweert nu dat mensen met een zachte G beter zoenen. Daniëls, stadsdichter van Helmond, is naast taalkundige en schrijver ook Brabander van dienst bij Pauw en Witteman.
Hij stelt dat de tong ingewikkelde dingen moet doen om die G-klank te produceren, en daardoor technieken ontwikkelt die bij het kussen van pas komen. De tong ligt wat meer voor in de mond, daar komt het op neer, en zou dan al tongend makkelijker de zachte-G-spot bij de ander vinden.
Er is veel meer nodig dan deze theorie om mensen over te halen Brabanders te kussen. Laat ze het eerst maar eens testen, bijvoorbeeld tegen een schone glasplaat in een laboratorium, zodat geleerden op hun gemak kunnen observeren wat er allemaal gebeurt.
En dan nog. Zou het waar zijn, dan is het ultieme zoengenot juist te vinden bij sprekers van het Xhosa, die Bantoetaal met maar liefst drie soorten klikgeluiden. De naam van de taal zelf al: die X wordt uitgesproken met de klank die je hier maakt om een paard aan te sporen, met de tong tegen de zijkant van je verhemelte.
Zoek op internet naar Miriam Makeba’s ‘Click song’. Filmpje uitkijken en je beseft waar je moet wezen voor zoenen die op de schaal van Richter te zien zijn.
<|endoftext|>
Bijna tien jaar geleden deed ik een inburgeringtoets, omdat ik nieuwsgierig was naar wat mensen van buiten de Europese Unie moesten weten om een goede Nederlander te worden.
Het was niet makkelijk.
Zo moest je weten waar je gewaar kon worden of je extra geld voor schoolgaande kinderen kon krijgen. Mogelijke antwoorden: IBG, AOB of SVB. Welke instantie in Nederland weet welke diploma’s hier geldig zijn: vreemdelingendienst, politie of AOB?
Ik gokte er lustig op los en na dertig vragen bleek ik ,,voldoende redzaam” voor dit land. Een mager zeventje, zeg maar. Met de hakken over de sloot toch een voorbeeldig burger geworden.
Dat was in 2004. Nu was ik er met het invullen van zo’n test nog niet geweest, als inburgerende buitenlander. Er komt een contract bij.
Minister Lodewijk Asscher heeft gemerkt dat immigranten, ook na inburgeringtesten nog, anders tegen joden, homo’s en vrouwen aankijken. Dat kan natuurlijk niet. Daar moet paal en perk aan gesteld worden. Dat daar wel wetten voor zijn, doet er even niet toe: voor alle duidelijkheid wil hij ze voortaan een contract onder de neus duwen. Als ze dat tekenen, geven ze aan dat ze qua opvattingen op een lijn zitten met ons, de Nederlanders die hier geboren en getogen, en daarom weldenkend zijn.
Een idioot plan. Er moet immers veel meer in dat contract dan het handjevol groepen mensen dat al jaren het laaghangend fruit vormt in alle discriminatiediscussies.
Zo’n contract moet de dikte krijgen van een telefoonboek, zodat het netjes houden van de natuur er ook in opgenomen kan worden. De hoffelijkheid in het verkeer. Het respecteren van data voor het ophalen van grof vuil. Iets over hondenbelasting. Ambulancepersoneel. Niet oversteken door rood, tenzij er niks aankomt en niemand kijkt. Dat we hier voorrang geven aan rechts, niet hoerenlopen of enkel bij gezellige vrouwen die dat werk als hobby doen, en dat we op gezette tijden ernstig twijfelen aan de intelligentie van PvdA-bewindslieden.
Hier tekenen graag, dan komt het allemaal in orde.
<|endoftext|>
Dank voor alle tips over het kopen van paardenvlees, beste lezers, als reactie op mijn stukje van maandag over paarden. Die biefstuk gaat er komen en als het niet lukt, kan ik altijd nog uitwijken naar ingeblikt stoofvlees van Coertjens.
Dat ten eerste. Ten tweede: iemand mailde: ,,Een biefstuk is gewoonlijk / Afkomstig van een koe. / Als men een biefstuk pijn doet, / Dan zegt de biefstuk: Boe! // Doch als een biefstuk hinnikt / Bij onverwachte pijn, / Dan zal er hoogstwaarschijnlijk / Iets niet in orde zijn.”
Hoera! Nog iemand die Daan Zonderland leuk vindt, een van onze allerbeste nonsensdichters, die 36 jaar na zijn dood toch vrijwel is vergeten.
Zonderland heette eigenlijk Daan van der Vat, hij was historicus, leraar Engels, correspondent in Londen en nonsensdichter. Daarnaast schreef hij kinderboeken als ‘Knikkertje Lik’, over een knikker die op rijm raad geeft, en vier boeken over Jeroen, van wie ik me geen enkel avontuur herinner maar wel de marmot Vijgebuikje.
Vijgebuikje was een triest diertje, dat dankzij Jeroen een huis krijgt. Dat wil zeggen: een hol met zo’n ouderwetse brievenbus ervoor, waar het woord ‘brieven’ opstaat. Hij vult dat zelf aan met: ‘En Vijgebuikje’. ‘Brieven en Vijgebuikje’, dat vergeet je nooit weer.
Of Vijgebuikjes gedicht: ,,Mijn naam is Vijgebuikje Mijn achternaam Marmot Mijn ouders zijn gestorven En droevig was mijn lot. Ik werkte in de mijnen En diende bij de vloot En zuchtte alle dagen: Ach, was ik toch maar dood. Ik had alle dagen buikpijn En steken in mijn zij.
Ik was een wees en heel alleen En niemand hield van mij. Maar nu ben ik een burger Van Alexanderstad. Ik heb een huis, een brievenbus, Een kapstok en een bad. Mijn naam is Vijgebuikje Mijn achternaam Marmot Eens huilde ik van zielepijn Nu dans ik van genot.” Mooi he? Daan Zonderland. Ga hem maar googelen.
<|endoftext|>
De rel gaat erom, dat paardenvlees verkocht wordt als rundvlees. Dus niet om het eten van paardenvlees op zich. Want daarover lees je nu lofzangen op de malsheid, de zachtheid, de licht zoete smaak en dat het ook nog goedkoper is dan rund.
Maar ik heb nog nooit paard gegeten, althans, niet bewust.
Mijn oma zei altijd: een paard is een edel dier. Daar ben ik het wel mee eens. Paarden zien er mooi uit en er zijn talrijke beroemde exemplaren, van Bucephalus (het paard van Alexander de Grote) tot Jolly Jumper (het paard van Lucky Luke). En noem
mij nu eens één beroemde koe? Behalve Clarabella Koe, die nu en dan achter Goofy aanzit?
Maar oma vond vervolgens ook dat je een edel dier niet hoort op te eten. En in dat principe wijken we af. Mij lijkt juist elk dier eetbaar tot het tegendeel bewezen is.
‘Vanavond eet ik biefstuk van paard’, zette ik op facebook en liep vastberaden naar de slager om de hoek.
,,Heeft u paardenbiefstuk?”, zei ik. ,,Nee”, zei de slager. ,,Wel paardenrookvlees.”
,,Maar juist de biefstuk schijnt zo smakelijk te zijn”, zei ik.
,,En goed voor ouderen”, vulde de slager aan, wiens warenkennis onovertroffen is. ,,Want er zit veel ijzer in. Maar we hebben het niet.”
,,Doe me dan maar rundergehakt, want daar schijnt soms stiekem paard in te zitten”, zei ik.
,,Niet bij ons”, zei de slager. Ik voelde dat ik hier niet verder op moest doorgaan.
De paarden-expeditie was dus mislukt. Als om dat in te wrijven stond facebook vol reacties van bekenden die zeiden hoe heerlijk paardenbiefstuk is. Mijn broer had het toen hij voor zijn werk in Italië zat wekelijks gegeten. Ook de hachee schijnt iets uitzonderlijks te zijn. Iemand stak de loftrompet over Dordrecht, want daar had je vroeger veel paardenslagers.
En als klap op de vuurpijl meldde mijn tante dat opa vroeger zo dol was op paardenbiefstuk en het vaak at. Die dus getrouwd was met mijn principiële oma. Iedereen eet paard behalve ik en ik heb niet eens principes.
<|endoftext|>
De provincie Fryslân, moet die fuseren of niet? Een boeiende vraag waar al veel experts hun tanden op hebben stukgebeten.
Zou je zeggen: ‘ja, dat kan best, want zoveel krijgen ze in Friesland niet voor elkaar’ dan is de kans groot dat je ingesmeerd met pek en overdekt met veren de provinciegrens over gezet wordt. Dus dat doen we niet. Ophouden daarover! Kijk naar de successen!
Er komt een vierbaansweg naar Dokkum, bijvoorbeeld. Dan heb je het toch wel ergens over,
want nu is het een ellende om er te komen. Als je er al, met al dat verkeer en die smalle weggetjes, kúnt komen! Reeds velen hebben het geprobeerd, maar slechts enkelen hebben het gehaald.
En nu de Skarster Rien, dit knooppunt van weg en water waarvan ik, oh, domoor, een paar weken geleden niet eens wist waar het was! Terwijl er soms files van 3 kilometer staan! Al die hoge bloeddruk! Al dat tijdverlies! Je zult maar net moeten plassen!
Collega Atze Jan de Vries zette het gisteren in deze krant op een rijtje: in de zomer moet de brug elke twee uur vijf keer open en dat is elke keer zes minuten. Dus van die twee uur resteert slechts anderhalf uur rijtijd. Dat is simpelweg niet te doen. En wat kan de oplossing eenvoudig zijn: gewoon een aquaduct bouwen.
Met €50 miljoen rijksgeld ben je al uit de brand, waar hebben we het over.
Nu wil het rijk dat ineens niet meer geven, Skarster Rien ne va plus zeggen ze daar, flauw en wispelturig als ze zijn. Ze hebben in Den Haag altijd wel een smoes: nu is het weer crisis, morgen wat anders.
Dat moeten we natuurlijk keihard bestrijden en dat doen onze politici ook. Om daar zes minuten in de file te staan, dat is toch mensonterend? Dat wil je toch niet voor de burger?
En lukt het niet om dat voor elkaar te krijgen, dan kan de provincie best… Oh nee. Sorry.
<|endoftext|>
asing walthaus Voordat paus Benedictus XIV maandag bekendmaakte dat hij het mooi geweest vond, had hij mij even gebeld. Doet hij wel vaker, we hebben allebei een Duitse achternaam en werken buiten Duitsland. Dat schept een band.
,,Dag Uwe Heiligheid”, zei ik. ,,Hoe is het met u?”
,,Ik ben oud en moe”, mopperde hij. ,,Ik heb al jaren een pacemaker. En nu is ook nog eens de kerk in Nes op Ameland afgebrand. Toen dacht ik: dat is een teken. Eind van de maand kap ik ermee. Wat zeg jij?”
,,Maar Heilige Vader toch, dat zal me een schok geven”, zei ik. ,,Meestal kappen pausen er niet zelf mee.”
,,Vertel me liever iets wat ik niet weet, wijsneus”, mopperde hij. ,,Daar kwam vorig jaar ook nog dat gelazer met die butler van me bij, die er met de administratie vandoor ging, zodat iedereen nu denkt dat het in het Vaticaan administratief en financieel een zootje is.”
,,Dat is het overal”, zei ik. ,,Bij de banken, in Europa, zelfs bij onze krant moet er bezuinigd worden. Onze directie vertrekt vandaag ook, u bent de enige niet.”
,,Lekker belangrijk”, schamperde hij. ,,Die Leeuwarder Courant blijft wel bestaan hoor, als je maar voor die Groningers blijft oppassen. Maar daar gaat het niet om. Ik heb het de afgelopen acht jaar toch wel aardig gedaan, vind je niet?”
,,Nou, dat weet ik niet”, zei ik voorzichtig. ,,Ik vind u wel een beetje ouderwets. Dat jullie nog steeds zo tegen condooms aanhikken en dat aids vooral bestreden moet worden door monogaam te zijn, dat is toch niet meer van deze tijd? En u bent ook onaardig over homo’s, al zegt u het meestal omfloerst. Terwijl ik best aardige en fatsoenlijke homo’s ken.”
,,Ik soms niet?”, zei hij. ,,Ik zit hier de hele dag tussen de celibataire geestelijken, ik ben niet onnozel. Maar ik hang op, want ik wil nog wat twitteren.”
Weg was hij. We bellen nooit lang, want hij is al 85 en snel vermoeid. Even later was hij op tv.
<|endoftext|>
Honden mogen het Leeuwarder stadhuis niet in. Maar Cas, de hond die ik er vorige week bracht, mocht dat bij uitzondering wel.
Cas moest als verrassing opduiken bij een bruiloft. Het jonge bruidspaar kon elkaar vroeger stiekem ontmoeten, had ik begrepen, doordat de toekomstige bruid steeds met Cas ging lopen. De ouders wisten zogenaamd van niks en Cas kon het niet verder vertellen. Een ideale postillon d’amour.
In het huis lag Cas op een kussen tussen gedekte tafels vol
bruidsgebak. Daaraan kon je al zien dat het een oude hond is, een beest met een beetje pit had zich grommend van genoegen een weg gegraven door de petitfours, de glacés en de cakejes.
Cas, die ik verder niet ken, liep zo mee. Hij is ideaal om onderweg langdurig met anderen te kletsen, hij loopt niet snel en neemt bij alle hoekmuurtjes het geurenpalet uitgebreid in zich op. Zijn poep raapte ik op met een zakje, voor alles is een eerste keer. Het voelt minder warm aan dan je zou denken.
In het stadhuis moest ik op een signaal wachten. ,,U kunt wel meekijken”, zei de bode, die in een zijkamertje van de Oranjezaal voor een monitor zat met een joystick in zijn handen. Dit was de Pruikenkamer, maar er was geen pruik te zien, wel een stapel bidbooks voor de culturele hoofdstad.
Met kleine beweginkjes van de joystick kon de bode in-en uitzoomen. Met knopjes wisselde hij van camera.
,,Doen jullie dit altijd?”, vroeg ik.
,,Eigenlijk niet meer sinds 1 januari”, vertelde hij. ,,Het is wegbezuinigd, het kost te veel werktijd. Vroeger maakten we altijd een dvd van de huwelijksplechtigheid en je kon het op internet volgen. Dvd’s doen we al niet meer, het internetabonnement loopt nog even door.”
Toen kwam het signaal en gaf ik Cas aan om het hoekje. Later hoorde ik dat het bruidspaar tranen in de ogen had gehad en ik kreeg er ook nog eens een fles wijn voor. Ik hoef geen hond, maar zo wil ik er elke dag wel een uitlaten.
<|endoftext|>
Er gaapt een diepe generatiekloof in ons land. Daar ben ik gisteren achtergekomen, toen ik op YouTube de balletmuziek uit ‘Spartacus’ opzocht van componist Aram Chatsjatoerjan.
Mensen - jonger dan vijftig - keken verbaasd op. Maar anderen – boven de vijftig – riepen ,,Hee! Onedin Line!’’, en kregen een mist voor de ogen. Ze dachten aan die geweldige dinsdagavonden begin jaren zeventig, met ‘Onedin line’ op het ene net, dan ‘Oorlog en vrede’ op het andere en tenslotte ‘Waar gebeurd’, waarin mensen vertelden
over onverklaarbare dingen die ze hadden meegemaakt.
Van die generatie ben ik ook. Ik had de Onedinlinemuziek direct in het hoofd toen ik las dat Peter Gilmore is overleden. Gilmore speelde James Onedin, destijds de held van Nederland. Hij kwam zelfs liedjes zingen in het programma ‘De zevensprong’, want op het toppunt van zijn roem hadden Nederlandse producenten een plaat met zeemansliederen met hem gemaakt.
James Onedin had een beste kop met haar en het soort bakkebaarden waarvan Nederlandse vrouwen de nacht na uitzending onrustig in hun bed lagen te woelen. Nederlandse mannen hadden zulke grote niet. Onedin was een handige rat die in de serie ergens rond 1880 een zeilschepenmaatschappij dreef in Liverpool. Om aan geld te komen trouwde hij met Anne, een ouwe vrijster uit een rijke familie.
In elke aflevering zaten opnamen van royaal opgetuigde zeilboten op volle zee, met daarbij die machtige muziek. Moeilijke dingen met de bemanning, die altijd op het punt stond een vakbond op te richten, liet de gewiekste Onedin over aan Captain Baines, meer het ‘kapitein Iglo’-type, die hij tegen de stormwind in toeschreeuwde ,,Master Baines!’’, met nadruk op de eerste lettergreep.
Baines (of acteur Howard Lang, al veel langer dood) kwam in die tijd ook wel in Friesland, om te zeilen of een feest in de Frieslandhal op te fleuren en haalde daar steevast de krant mee. ,,Hij verklaarde erg genoten te hebben van het weekeinde in Friesland’’, stond er bij. Ach mensen, dat waren mannen uit één stuk.
<|endoftext|>
Free Ltd was een Rotterdamse band uit de jaren zestig. ,,Tussen braaf en wild in”, zegt organist Peter Vlietstra.
De band is achteraf interessant, omdat Sjoerd van Keulen er de zanger van was. De Van Keulen die als topman SNS Reaal naar de beurs bracht en er een bouwfonds mee overnam. Dat had zo niet gemoeten, zeggen ze nu. Banken doen immers saai werk en daarvoor heb je saaie mensen nodig, geen rock-’nrollers.
Terug naar de band. Sjoerd begon ermee als vijftienjarige
gymnasiast, zou hij in 2008 vertellen. Hij had de bandnaam verzonnen. ,,Ik zong nummers van Van Morrison, Stevie Winwood, Alan Price. ‘I put a spell on you’ was een van mijn successen. Toen duidelijk werd dat iedereen meer de kant van de funk en de soul op wilde, besloot ik op te stappen.’’
Dat speet hem. ,,Als zanger van de band sta je behoorlijk in de belangstelling, vooral bij het vrouwelijk deel van het publiek. Die wereld van seks, drugs en rock -’n-roll is natuurlijk wel heel interessant voor een negentienjarige.”
Van Keulen heeft nu wel iets anders aan zijn hoofd, maar organist Vlietstra mailde een bandfoto en informatie. De band, die steeds soulachtiger werd, ging The Free heten. Ene Yde de Jong had zijn vader – directeur bij ABN, trouwens - verteld dat hij bandmanager wilde worden en kreeg de band cadeau op zijn achttiende verjaardag. Vlietstra: ,,De mensen achter The Free vonden Sjoerd als zanger niet goed genoeg. Volgens mij is Sjoerd een goeie gozer, die, hoewel hyperslim, misschien zichzelf overschatte. Maar daar zijn er genoeg van.”
The Free ging het voor de wind. Ze repeteerden in het ABN-gebouw aan de Blaak in Rotterdam, speelden in het voorprogramma van Aretha Franklin en de zusters Paay waren achtergrondzangeressen. In 1971 stopte de band.
Hoe wild was die tijd? ,,Maak je niet teveel illusies over ‘de rocktijd’ in de jaren zestig”, zegt Vlietstra. ,,Meestal kwam het neer op een hoop afrukken en soms een min of meer gelukte wip. De echte funtime was de jaren zeventig. Toen neukte iedereen met iedereen.”
<|endoftext|>
De charme van Barbapapa ontgaat me een beetje, maar alle kinderen die ik ken zijn er dol op. Zoals die van Douwe, met wie ik vorige week alle filmpjes minstens drie keer heb gezien. In het Nederlands zou ik trouwens Barbapappa spellen, maar dan zou er een wezentje te weinig zijn om de titel mee te vormen.
Het zijn tekenfilmpjes over een familie van negen gekleurde papzakken die van vorm kunnen veranderen maar niet van kleur. Ze kunnen zelfs wielen krijgen, wat gek is, want daarvoor zou-
den ze zich in afzonderlijke stukken moeten hakken. De natuur kent ook geen beesten met wielen, dat is evolutionair niet gelukt (of als u per se de schepping erbij wilt: God heeft het wiel niet uitgevonden).
Maar dit terzijde. Kinderen malen daar niet om, die kijken blijmoedig naar de avontuurtjes van Barpapapa, Barbamama en hun kinderen, zonder zich er ook maar iets bij af te vragen. Als ik vroeg: waarom heeft hun huis een deur als ze ook door de brievenbus kunnen? keken ze me glazig aan.
Het liedje kende ik op het laatst uit mijn hoofd en ook daar ging ik me aan ergeren. Want over de unieke vormveranderende vermogens zingen ze zo: ,,Kunnen wat ze willen worden / dun, dik of rond / kort, vierkant, lang.’’ Dat de tegenstellingen vanwege het metrum dooreen gehusseld zijn (dun-dik, rondvierkant, kort-lang), vooruit. Maar tegen dat rare ,,Kunnen wat ze willen worden’’ komt alle taalintuïtie in opstand.
Dat is een kromzin in de trant van ‘Moeten wat gezond is eten’, ‘Willen wie ze haten slaan’, of als je het zou stapelen: ‘Kunnen hoe wat ze nodig hebben gemaakt is snappen’. Als er in plaats van dat tussenzinnetje een bijwoord, naam of zelfstandig naamwoord had gestaan was er niks aan de hand geweest: ‘Kunnen rond of vierkant worden’, bijvoorbeeld. Nu is het krom als een hoepel.
Leg dat kinderen maar eens uit. Die vinden het vastigheid genoeg dat de filmpjes elke keer als je ze bekijkt hetzelfde aflopen. Voor de rest mag alles rekbaar zijn, zelfs de taal.
<|endoftext|>
De vrouw die tegenover me ging zitten in de trein van Rotterdam, vroeg: ,,Bent u op vakantie geweest?’’, Ze leek achter in de vijftig, geblondeerd haar over het voorhoofd, witte oorbellen, bontsjaaltje.
Ik was op het filmfestival in die stad geweest, zei ik. ,,Ik ben laatst bij een film weggelopen’’, zei ze. ,,Dat was ‘Amour’. Ik vond de titel mooi, maar ik wist niet dat het over een man ging die zijn vrouw moest verzorgen.’’
Was ze ook op het festival geweest, wilde ik weten. ,,Nee’’, zei ze. ,,Ik had een ontmoeting
met een man. En ik ben eerder vertrokken, want het was niks.’’
Hoe kende u hem, vroeg ik. ,,Van internet’’, zei ze. Vorig jaar november al, maar ze was nu voor het eerst bij hem geweest, gisteren was ze aangekomen met een bos bloemen.
,,Bij de lunch dacht ik het al’’, zei ze. ,,Het was best een aardige man, hij is historicus en voorzitter geweest van de Rotary. Maar hij was maar aan het praten, en hij sloeg steeds zijwegen in. Over een vrouw die hij eens had ontmoet en over een huis waar hij had gewoond en over dat hij af en toe bij een blinde op bezoek ging. Ik dacht na een tijdje, wat heb ik daar mee nodig?’’
,,En zijn huis ook. Ik weet niet hoe u woont, maar het was allemaal boeken. Ik dacht toen ik vanmorgen opstond: hier past helemaal geen vrouw bij in.’’
Ze hadden vandaag nog naar de film zullen gaan, maar de vrouw had gedacht: ik moet hier vandaan, omdat hij weer zo begon te praten. ,,Hebben ze bij de Rotary nooit tegen je gezegd, daar heb je hem weer?’’, had ze hem gevraagd.
,,Hij heeft me net naar het station gebracht’’, zei ze. ,,Het was echt een aardige man, maar het wordt niks. Vind je dat raar? Ik zit nu zelf wel te kletsen, he? Maar ik moet dit even uiten.’’
Op Hoog Catherijne ging ze twee gebakjes voor zichzelf kopen. Die had ze verdiend.0
Mevrouwe, ik ben nogal met uw familie opgevoed. Beppe had de Pro Juventutekalender, met huiselijke en toch deftige foto’s van uw gezin en familie, waarvan wij de plaatjes mochten hebben als de maand voorbij was.
U bent wel eens bij ons thuis op de koffie geweest, misschien weet u het nog. We hadden in het café witte kopjes met een bruin biesje en zowat alle lepeltjes waren krom. Dat kwam van de afwasmachine, soms bogen we ze met de hand weer bij.
En ik moet tante Rim niet vergeten, uit Beetsterzwaag. Zij is er niet meer, maar haar huis was vroeger gevuld met koninklijke trommeltjes, borduurwerk, lepeltjes en kopjes. Ze was niet echt onze tante, ze heette gewoon zo en als ze lachte hoorde je het buiten op straat.
Ze reageerde ook altijd op oproepen in het blad ‘Vorsten Vandaag’. Ik weet niet of u dat zelf ook las, het zal wel niet want u wist het meeste natuurlijk al. Tante Rim maakte er echt een studie van.
Toen ik de laatste keer voor haar overlijden bij haar op bezoek was vroeg het blad de mening van lezeressen over Paulette Schröder, als mogelijke bruid voor uw oudste zoon. Herinnert u zich haar nog? Haar vader had een vliegmaatschappij.
Tante Rim ried het af. Paulette was immers maar een gewone vrouw en uw zoon was de kroonprins, ,,en hy moat him net foar har skamje moatte”, vond tante Rim, die een overzichtelijk wereldbeeld had. Ik denk dat uw huidige schoondochter ook niet meteen door haar keuring was gekomen.
En nu had ze vermoedelijk gevonden dat u er te vroeg mee stopt, want ze was van het lange en harde werken. Daarnaast vond ze een koningin leuker dan een koning. En ze zou zeggen dat u het land in deze tijd niet kunt achterlaten in de handen van blagen - met alle respect - als uw zoon, Mark Rutte en Diederik Samsom.
Dus zou u niet nog heel even willen blijven, al was het maar voor tante Rim?
<|endoftext|>
Zeven keer werden stukken van Oklahoma als volgt verdeeld: iedereen die er land wilde hebben, moest zich precies aan de grens opstellen, om twaalf uur klonk een kanonschot en dan vloog alles het gebied in. Wie het eerst komt, het eerst maalt. De grootste land run was in 1893, met honderdduizend mensen voor 42.000 lapjes land.
Sommigen renden of fietsten, de meesten gingen te paard, veel ook met de trein. Honden, katten, hele gezinnen renden mee. Oklahoma City ontstond in een dag, na een paar uur waren er tienduizend inwoners.
Zo was het dit weekeinde ook, maar dan op internet. Daar werden kaartjes verkocht voor het Vlielander muziekfestival Into The Great Wide Open. Wie ze wilde, moest om tien uur klaar zitten achter de computer.
Er was geen kanonschot, het begon gewoon. Na een paar seconden was het merendeel van de kaarten al verkocht, maar het kon, stond er, geen kwaad nog even te wachten.
Het festival is gezellig, maar geen halszaak, en toch word je hebberig. ,,Wij zitten klaar’’, meldde een vriendin van Terschelling. ,,Mijn dochter doet ook enthousiast mee, die ligt vanonder haar dekbed in de wachtrij en zoekt intussen nieuwe mobielhoesjes uit.’’ Een ander zat met vier computers tegelijk aan, iemand was vanwege de slechte internetverbinding in zijn dorp naar de stad gereden. Op Twitter gonsde het.
Om half elf verscheen de melding ‘uitverkocht’. ,,Hou je leuke kleinschalige festival op Vlieland maar’’, schreef iemand. ,,Ticketbureaus zullen wel weer 70 procent van alle kaarten hebben’’, mopperde een tweede. ,,Voor zo’n festival moet je weer in je slaapzak op de stoep liggen bij het postkantoor’’, vond een ander.
Ik voelde met ze mee want ik had ook achter het net gevist.
Tot er bericht kwam van Terschelling. Een vrouw die ik vorig jaar een kaartje had bezorgd, had er dit jaar een voor mij over.
Daarom zing ik de hele ochtend al ‘Oh what a beautiful morning, oh, what a beautiful day. I’ve got a beautiful feeling, everything’s going my way’. Uit de musical ‘Oklahoma!’, inderdaad.
<|endoftext|>
Omdat ik ben opgevoed met het idee dat je elk dubbeltje maar een keer kunt uitgeven, heb ik altijd een vreugdemomentje bij de kassa van de Jumbo als ze de prijs van mijn boodschappen afgerond melden, bijvoorbeeld €14,55, en ik dan bij het pinnen zie dat het in werkelijkheid €14,54 is.
Als ik dat cash had betaald, dan was ik dus een cent meer kwijt geweest voor precies dezelfde boodschappen.
Daarom moet je in supermarkten altijd goed nadenken wat je doet. Met geld betalen is alleen slim als het totaalbedrag eindigt op 1, 2, 6 of 7. Dan ronden ze naar beneden af en verdien je elke keer 1 of 2 cent. Is het een rond bedrag (dus eindigend op 0 of 5), dan maakt cash of pin niet uit, want dat ronden ze niet af. En in de andere gevallen (die eindigen op 3, 4, 8 of 9) moet je pinnen. Anders betaal je te veel.
Misschien denkt u nu: peanuts. Maar als je dit slim doet, verdien je vier van de vijf keren dat je boodschappen doet 1 of 2 cent. Want maar bij twee van de tien eindcijfers (5 of 0) verdien je niks.
Laten we zeggen dat een mens op zijn achttiende het huis uitgaat en zelf boodschappen gaat doen. De gemiddelde Nederlandse man wordt (volgens de laatste CBS-cijfers, uit 2011) 74,2 jaar. De gemiddelde Nederlandse vrouw blaast de laatste adem uit als ze 79,6 is.
Laten we ook zeggen dat iemand drie keer per week boodschappen doet en we doen even net of er geen vakanties en zo zijn. Gaan we per jaar dus 156 keer naar de winkel. Even rekenen en voilá: de man heeft als hij goed zijn best doet aan het eind van zijn leven €105,21 verdiend zonder er iets voor te doen. De vrouw zelfs €115,28. Dat geven we achteloos in miljoenvoud cadeau aan de Nederlandse supermarkten!
Eén waarschuwing: ze gaan bij de kassa wel enorm zeuren als je er bij het betalen een tijdje over staat na te denken.
<|endoftext|>
Vandaag, 23 januari, zou de Elfstedentocht gehouden worden. Dat had burgemeester Ferd Crone drie weken geleden beloofd op het aftelfeest bij de Oldehove.
Daar wilde ik het hier op een pittige manier over hebben. En meteen iets zeggen over het uitstekende voorstel van raadslid Hein de Haan, om de finish van de Elfstedentocht weer naar de Prinsentuin te brengen. Hij opperde dat een paar dagen terug in deze krant. Als de Tour de France op de Champs Elysées kan eindigen en de marathon van New York in Manhattan, dat moet dit ook voor elkaar te krijgen zijn, schreef hij erbij. Helemaal correct.
Maar toen keek ik in een vlaag van masochisme naar Omrop Fryslân. Daar was een documentaire op over de Leeuwarder Courant. Oudere collega’s mopperden erin dat de krant betere tijden heeft gekend en de documentaire onderstreepte dat.
Dat komt eigenlijk, zeiden ze, van oud-directeur Jan de Roos, die zelf niet in de documentaire zat. Die kocht voor veel geld een schoolboekenuitgever en daarna stortte de wereld financieel in. Zodat de opbrengst van de kranten niet hoog genoeg is om de bankschuld af te betalen. Dat had zo niet gemoeten, zei Jan de Roos gisteren in NRC Handelsblad, dat ook al over de Leeuwarder Courant schreef.
Toch leerzaam, zoiets. Zoals de een in zijn overmoed data voor de Elfstedentocht noemt, ziet de ander alles groter en meer worden.
Je ziet op dat moment niet aan ze dat ze ernaast zitten, dat zien ze in hun gretigheid zelf niet eens. Al was het bij Jan de Roos misschien een veeg teken dat hij elk jaar popelde om naar North Sea Jazz te gaan. Jazz is immers roekeloze muziek vol improvisatie van mensen die wel zien waar ze uitkomen.
Laten we het fleurig bekijken: we zijn er nog niet. We kunnen enkel hopen dat de finish op een mooie plek is – de Prinsentuin, zeg maar – en het daarna niet afgelopen is, maar groot feest.
<|endoftext|>
De Amerikaanse rijkaard die dit weekeinde voor bijna €3,5 miljoen de originele Batmobiel uit de tv-serie kocht, heeft één ding met me gemeen. Hij had er vroeger een speelgoedmodel van, hij vertelde het op de veiling.
Zo een had ik ook. Een speelgoedversie van de auto van Batman dus uit de tv-serie van 1966. Hij lag lekker in de hand, een beetje zwaar. Hij was zwart - al liet dat na een tijdje los - met vinnen en beweegbare deurtjes. Het raarst was de uitlaat, waar als je reed een rood plastic dingetje in en uit ging, dat een vlam moest voorstellen.
Die oude Batmobiel was veel mooier dan die duistere tanks waar Batman in de latere films in is gaan rondrijden. Het was eigenlijk een Lincoln Futura, een handgemaakt prototype uit 1955 waarmee Ford de auto van de toekomst wilde laten zien.
De garagehouder die de auto voor een prikje (1 dollar) had gekocht spoot hem zwart en bouwde hem voor 15.000 dollar om tot Batmobiel, vol knopjes en lichtjes die niks deden, met remparachutes en plexiglas koepels die voorkwamen dat de maskers van Batman en Robin zouden afwaaien. Toen kijkers na de eerste afleveringen klaagden dat de jeugdhelden geen veiligheidsgordels droegen, kwamen die er ook nog in.
Hij reed zwaar, schrijft Adam West (hij speelde Batman) in zijn autobiografie. Stug in de bochten en soms startte hij niet eens. Dan duwde de crew hem vooruit, dat zag je op de opnamen toch niet. Burt Ward (hij speelde Robin) verklapt in zijn autobiografie dat Adam West er niet altijd in reed: vaak zat een gemaskerde stuntman achter het stuur. Burt Ward moest er dan wel zelf in, omdat zijn gezicht door dat kleine masker beter te herkennen was. Bij een stunt waarbij de Riddler de auto dreigde op te blazen liep Ward brandwonden aan zijn balzak op.
Die rijkaard die de auto kocht zet hem in zijn huiskamer, vertelde hij op de veiling van zaterdag. Dat snap ik best. Als ik dat speelgoedautootje terugvindt, komt het ook in de kamer.
<|endoftext|>
Midden in de nacht, in mijn herinnering, ben ik uit bed gehaald om de maanlanding te zien. Midden in de nacht mochten we er ook uit om een bokswedstrijd te zien tussen Joe Frazier en Cassius Clay.
Vannacht was er weer zo’n tv-moment, al moest ik ditmaal zelf de wekker zetten. Oprah Winfrey interviewde Lance Armstrong, een eersteklas bedrieger die bewonderd wordt door velen. In het beige-bruine decor van een hotelkamer zat Lance Armstrong schuldbewust te doen, zoals mensen dat ook kunnen doen die zijn doorgereden na een dodelijke aanrijding. Kon ik de tijd maar terugzetten, had ik maar beter nagedacht, maar ik leek wel bezeten, toen, ik ben nu een beter mens geworden, ik zie zelf nu ook hoe erg het is en ik ga de mensen die ik heb getroffen opzoeken al begrijp ik dat het nooit meer goed zal komen tussen ons – dat werk. Hij keek Oprah aan alsof hij haar goedkeuring wilde.
Zijn misdaad is dat hij zeven keer Tour de France gewonnen heeft met vals spelen. Hij liet zich oppeppen met drugs (interessant: de codenaam voor epo is Edgar Allen Poe), bloedtransfusies en testosteron.
Hij is de enige niet, hardrijden op de fiets is al jaren een liefhebberij voor junkies, maar hij is het boegbeeld. En agressief bovendien. Andere renners intimideerde hij, wie er iets van zei kreeg een proces aan de broek, vrouwen die uit de school klapten maakte hij voor hoer en krankzinnige uit.
Nu geeft hij alles toe, zo te zien niet omdat hij het plotseling erg is gaan vinden, maar omdat ontkennen niet langer werkt. Als je het vergelijkt met wat Oost-Duitse atleten in de jaren zeventig en tachtig slikten viel het wel mee, zei hij. Ja, zo kan ik het ook: iemand doodrijden valt mee, vergeleken bij een gebouw opblazen.
Ik heb niks met wielrennen, maar voor deze listige slang kwam ik graag mijn bed uit. Overigens is dit stukje geschreven onder invloed van heel veel espresso. Ik beken het meteen, want vroeger of later komt zoiets uit.
<|endoftext|>
De vrouwen van de eerste boeren in de Noordoostpolder verveelden zich soms zo, dat ze overdag in bed lagen met het kussen over hun hoofd. Dat staat ergens terzijde in ‘Het nieuwe land’, een boek van Eva Vriend over de totstandkoming van de polder.
Omdat Eva een vriendin en oudcollega is, was ik maandag bij de boekaanbieding in Bant, een polderdorpje dat – weet ik nu – in slechte landbouwgrond ligt. Ze gaan er natuurgebied van maken. Want zelfs zo’n geplande polder is na zestig jaar toch anders dan gedacht: zoons volgen vaders niet meer op, leegstaande boerderijen worden wietkwekerijen of logementen voor Polen, landbouwgrond wordt natuur.
Maar hoe is het met die verveling?
Een jonge boer vertelde me dat hij het als jongen in de polder wel eens wat saai had gevonden. ,,Je moet hier zelf je slingers ophangen”, zei hij. Vroeger ging hij met maten op brommers naar Kuinre, daar was Het Anker. Een café van niks, maar het was tenminste een café en er stond een flipperkast. En er waren schuurfeesten, vertelde hij, waar stevig werd ingenomen.
Een oudere dame, uit Limburg naar de polder verhuisd, vertelde dat haar dochters naar de discotheek in Harderwijk gingen. Een eind weg, maar daar gevenzeindepoldernietom. Lastig was het wel, want in het vrome Harderwijk gingen op zaterdag na middernacht geen bussen terug, dan was immers de Dag des Heren begonnen. Dus was er een rooster voor ouders, die met de auto de kinderen ophaalden.
,,Wat deed u zelf?”, vroeg ik. ,,Verenigingsleven”, zei ze. ,,En we kregen heel veel visite van familie, of we gingen zelf op visite en dan was je het hele weekeinde naar Limburg.”
De burgemeester was er ook, Aucke van der Werff. ,,U bent burgemeester over een saaie gemeente, volgens mij”, zei ik. ,,Mensen vervelen zich hier soms.”
,,Ho ho”, zei hij. ,,Chez in Marknesse is de grootste uitgaansgelegenheid van NoordNederland.”
Of dat genoeg is, vraag ik me af. Maar het begin is er.
<|endoftext|>
Vorige week sprak ik een man, zoon van een predikant, die bij een gerenommeerde herenmodezaak werkt als verkoper. Hij ziet er zelf ook tiptop uit, weet alles van widespread-boorden en herkent kledingmerken op afstand.
Maar hij gaat wat anders doen. Want die kleding is, vindt hij, ook veel ijdelheid. Er zijn klanten die thuis inmiddels zoveel kleding hebben dat ze het niet eens meer allemaal uitpakken.
Het is niet de reden dat hij stopt, maar het speelt mee.
Je snapt dat wel een beetje. Zeker als je vervolgens een lezing bijwoont over de schoonheid van het boek. Waar ontwerper Gert Jan Slagter de lofzang zingt van handgeschreven letters en vertelt over zijn zoektocht naar een geschikt schutblad voor een uitgave van de Georgica van Vergilius. Dat werd heel duur, handgeschept Japans papier dat een beetje aan bouwgrond doet denken. Het was hartstochtelijk en verfijnd, maar het had ook iets geaffecteerds. Iets, zeg maar, ijdels.
Na afloop stond ik thuis voor de boekenkast. Waarin, ik geef het eerlijk toe, ook boeken staan die ik nog niet heb gelezen. Ze zijn wel allemaal uit de verpakking gehaald.
Mijn lelijkste boek is ‘Great expectations’ van Charles Dickens, ooit cadeau gekregen van iemand die vermoedelijk voor het kermisachtige bandje is gevallen. Er zit skai omheen, vrij dik, net een kussentje, de titel staat er in goud in en de bladzijden zijn goud op snee. Met leeslint, ze hebben niets achterwege gelaten. Het is trouwens wel een van de beste boeken van Dickens.
Een paar planken lager staat ‘Jimmy Corrigan’ van Chris Ware, dat zo mooi ontworpen is dat het is of je een kijkdoos binnengaat als je het leest. En verderop ‘Pendennis’ van Thackeray, zo’n negentiende-eeuwse pil, maar gedrukt op flinterdunne bladzijden die nog eens fijn openvallen ook, met een mooi, buigzaam leren kaft eromheen en daarop een patroontje in diepdruk.
Dit klinkt vast geaffecteerd, kijk mij eens pronken met mijn boekenkast. Maar dat kan me ineens niet meer schelen. Dan maar ijdel.
<|endoftext|>
‘Het geven van geboortelepels is een beetje uit. Ik heb het in mijn omgeving nog nooit meegemaakt’, stond hier vorige week. Dat is ook werkelijk waar: bij al die kinderen die er in de loop der jaren in mijn omgeving geboren zijn was er nooit een geboortelepel.
,,Bij ons in de familie wel hoor”, reageerde een collega.
Ze was de enige niet die op de column reageerde. Ik had daarin gemeld dat ik een geboortelepel had gekregen die mijn grootouders ooit voor me zouden hebben gekocht, maar die ze niet hadden laten graveren.
Er reageerden twee zilversmeden. De ene, Theo, zit hier om de hoek en bood aan om dat graveerklusje alsnog even op te knappen.
De andere, Gerard, heeft een graveerbedrijf in Sneek en is boos. ,,De geboortelepel is nog lang niet uit”, corrigeert hij. Hij graveert er minstens tien per maand, elke maand. Hij geeft ze zelf ook aan zijn kleinkinderen, want dat is traditie in de familie.
Mevrouw Brandsma-Lettinga uit Dokkum meldt dat haar beide zoons een geboortelepel hebben, met de namen op de bolle kant. Ze heeft ze zelf ook aan de holle kant laten graveren, zodat je ze kunt zien als ze in het rekje hangen. De namen van de kleinkinderen staan er inmiddels ook op. ,,Onze zonen zien er nu de waarde nog niet van in dat komt later misschien wel”, schrijft ze. ,,Dat heb je wel meer, als je ouder wordt zie je er vaak anders tegenaan.”
En mevrouw Juliana Bosma, tenslotte, helpt me uit het dilemma of ik mijn geboortelepelmet-sjees alsnog moet laten graveren of niet. Doen, zegt ze. ,,En die dan te zijner tijd te geven bij de geboorte van uw eerste kleinkind. In onze familie gaat ook al eeuwen een geboortelepel rond. Er valt haast geen naam meer bij te schrijven, maar mooi is het wel.”
Dat van die kleinkinderen, dat is nog even een ander onderwerp, maar dat graveren is snel te regelen. Ik ben overtuigd.
<|endoftext|>
Als Friesland een sprong vooruit wil maken, dan bellen ze nu met Gérard Depardieu en bieden hem verblijf in deze provincie aan. Met Fries paspoort en ereburgerschap. Of Nederland een belastingparadijs is voor iemand met een geschat vermogen van tegen de €100 miljoen, weet ik niet, maar het lijkt erop dat hij op het ogenblik alles beter vindt dan Frankrijk.
Met zo iemand ben je op staande voet het culturele centrum van Europa geworden. En hij past hier helemaal: harde werker, dwars, hart op de tong, een luidruchtige betweter die niet bang is om toe te geven dat hij zich kan vergissen. Fransen kunnen bovendien prachtig hartgrondig schelden. Met een beetje geluk kan hij nog aardig schaatsen ook en schuift hij eens per jaar graag aan op de eretribune van de PC in Franeker.
Hij is in elk geval dol op voetbal, ook mooi meegenomen. Hij vertelde dat maandag nog in een interview in de Franse sportkrant L’Equipe, bij de uitreiking van de Gouden Bal waar hij eregast was.
In zijn jonge jaren leek het er een tijdje op dat hij voetballer zou worden, maar toen was hij nog een ongericht Frans schoffie dat dingen jatte en hoeren beschermde die naar een Amerikaanse basis gingen. En nu is hij er te dik en te oud voor. Maar hij bewondert, zei hij in het interview, mensen als Messi, Platini, Maradona en Zidane en hij houdt nog meer van vrouwenvoetbal, want vrouwen zijn minder kleinzerig. Zo’n fan zou een goede opsteker zijn.
Toen hij acteur werd in Parijs, ontdekte hij een fantastische nieuwe wereld van theater, literatuur en film. En hij heeft klassiekers gemaakt, als ‘Les valseuses’, ‘Novecento’, ‘Le dernier metro’, ‘Cyrano’, noem ze maar op. Dus reken maar dat hij hier de Friese literatuur ontdekt en omhelst. Voor je het weet verfilmt hij ‘De reade bwarre’ van Trinus Riemersma met zichzelf in de titelrol als Boldgrim, ‘de grutte ferneuker’.
Dus allez! Niet langer wachten. Bel hem vandaag nog op, er is in het Provinsjehûs vast wel iemand die Frans spreekt.
<|endoftext|>
Het hennarode haar van zanger Armand is half uitgegroeid. Al een jaar verft hij het niet meer, na zijn optreden in ‘Ali B op volle toeren’, waarin Armands grootste hit ‘Ben ik te min’ door Nina en Brownie Dutch tot rapnummer werd bewerkt.
Armand, die dit jaar 67 wordt, was zaterdag in de Blokhuispoort en zoiets wil je niet missen. Armand is als Immaterieel Nationaal Erfgoed belangrijker dan het Driekoningenfeest. Naast ‘Ben ik te min’ heeft hij nog tal van singles gemaakt (zaterdag deed hij ook ‘Blommenkinders (leg die stiletto’s weg)’ en ‘Op de tandem naar Marokko’) en een paar fijne hippie-elpees. Als iemand met de dubbelelpee ‘Een beetje vriendelijkheid’ uit 1974 in zijn maag zit: kom maar op.
Na die tv-uitzending met Ali B had iemand Armand geld geboden voor zijn rode pruik. Dat had de rebel in hem wakker gemaakt. Om te bewijzen dat het echt is laat hij de kleur uitgroeien, vertelde hij. Ik durfde niet meer te zeggen dat ik ook altijd heb gedacht dat het een pruik is.
Ook hier sloot hij af met ‘Ben ik te min’. Want hoe je het ook wendt of keert, dat is zijn hit. Het nummer stond op 715 in de Top 2000.
Over de tekst verwonder ik me al jaren en ditmaal greep ik mijn kans. Na afloop gaf ik Armand een hand (hij is heel mager) en bedankte hem.
,,Maar ik vraag me iets af over de tekst van ‘Ben ik te min’”, zei ik.
,,Wat dan?”, vroeg Armand. ,,U zingt: ‘Ben ik te min omdat je pa in een grotere kar rijdt dan de mijne’. Maar wat bedoelt u met ‘de mijne’? Gaat het om een grotere kar dan mijn pa? Of een grotere kar dan die van mij? Het kan allebei.”
,,Dat hebben ze me nog nooit gevraagd”, zei Armand. ,,Het is een grotere kar dan mijn pa. Ik had toen nog geen auto. Kort daarna wel. Toen kocht ik een Cadillac.”
Raadsel opgelost.
<|endoftext|>
Voortaan mag men U tegen mij zeggen, want ik ben sinds een week in het bezit van een zilveren geboortelepel. Hij past in mijn mond, al geloof ik dat het niet de bedoeling is dat je ermee eet.
,,Hier”, zei mijn vader, die af en toe verbazingwekkende buien van opruimwoede heeft, en schoof me de lepel toe. ,,Die is eigenlijk van jou. Pake en beppe hebben hem destijds bij je geboorte gekocht. Maar er is nooit een naam in gezet, dat moet je zelf maar laten doen.”
Pake en beppe hebben mij dat nooit verteld, ik neem aan dat het klopt. Zo neem ik ook maar aan dat het zilver is, al kan ik geen merkjes ontdekken. Bovenop de steel van de lepel rijdt een stel in een sjees met een paard ervoor.
Met één zilveren lepel hoef je je nog niks te verbeelden, zult u misschien zeggen. Dan verwijs ik naar de website van het Rijksmuseum in Amsterdam: dat museum heeft evenveel geboortelepels als ik. Die is twintig jaar ouder dan de mijne en gemaakt voor prinses Beatrix, maar dat zijn details. Beatrix en ik zijn, zoals ze dat in Engeland noemen, geboren ‘with a silver spoon’ en dat is niet niks.
Het geven van geboortelepels is een beetje uit. Ik heb het in mijn omgeving nog nooit meegemaakt. Maar volgens geboortelepel.nl (een site van een zilversmid uit Joure) wordt het in Friesland nog volop gedaan, vooral door grootouders. Ook vanwege het zilver: dat kunnen hun kleinkinderen verpatsen, als ze ooit op zwart zaad zouden komen te zitten.
Die grootouders laten er dan ook de naam en de geboortedatum in zetten. Dat hebben de mijne dus nagelaten. Zou ik dat alsnog moeten doen? Het is €4 per hoofdletter en €2,50 per kleine letter lees ik, maar hoe hoort zoiets? Is het gepast daar na zoveel jaar nog mee aan te komen? Of maakt het een armzalige indruk? Ik moet immers om mijn goede naam denken nu ik iemand ben met een geboortelepel.
<|endoftext|>
Het programma ‘Tegenlicht’ deed gisteravond een poging in de hersens van mensen uit de wereld van het grote geld te kijken. Halverwege werd het idioot.
Het programma was toch al niet zo geslaagd. Het is interessant om eens te kijken of in de wereld van het geld een bepaald type mens komt bovendrijven, maar verrassingen leverde het niet op. De vergelijking met psychopaten werd weer uit de kast gehaald, want die nemen ook altijd risico’s zonder aan gevolgen te denken.
En verder werd het bekende beeld geschetst van de gretige kemphanen, die hun werk als de wereld beschouwen en elkaar opjutten tot hogere sprongen. Wie succes heeft wordt er al snel beschouwd als iemand die alles kan: in het verleden behaalde resultaten worden dus wel degelijk gezien als garantie voor de toekomst. Tot de overmoed toeslaat en het misgaat.
Een voormalige trader van J.P. Morgan werd gevraagd of ze ook ergens spijt van had. Daar moest ze lang over nadenken, ze leek keer op keer te zullen beginnen maar wist uiteindelijk niks. Het was gewoon een geweldige tijd.
Halverwege het programma verscheen een geleerde met een afdruk van een hand. Hij wees op de ringvinger, die vrij lang was, langer dan de wijsvinger. Dat wijst, zei de geleerde, op een hoog testosterongehalte – het belangrijkste mannelijke geslachtshormoon. Die kleine wijsvinger, dat is juist een teken van een laag oestrogeengehalte – vrouwelijke hormonen.
De muziek werd dreigend. Er kwam nu een hand in beeld van iemand met het syndroom van Asperger, een soort autisme: mensen die het hebben zijn vaak intelligent, maar slecht in het leggen van contacten.
Of die getoonde handen van mensen uit de financiële wereld waren kwam niet aan de orde. De handleeskunde was startpunt voor een suggestieve kronkelredenering over testosteron, mannelijke breinen, wiskunde, rekenmodellen en banken. Onze democratie loopt gevaar daardoor, was de slotsom.
Na het zien heb ik geen nieuwe blik op het brein van de bankier. Maar ik let voortaan wel op zijn handen.
<|endoftext|>
